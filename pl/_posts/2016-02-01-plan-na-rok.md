---
tags: [imagazine]
cover: "plan-na-rok.jpg"
---

# Produktywny Plan na rok 2016 - jak miesiąc po miesiącu realizować cele!

Zaczynamy rok 2016 - nowe rozdanie, nowe plany, nowe cele... Więc w tym felietonie chciałbym mniej pisać o gadżetach, mniej o moim nowym iPadzie PRO (na którym piszę ten felieton), a bardziej o produktywności i osiąganiu celów... Mam nadzieję, że uda nam się wszystkim osiągnąć to, co sobie zamierzymy w tym nowym roku. Zaczynajmy!

<!--More-->

{% include lang.date.html date="2016-01-01" month=true %}

> Ten felieton jest z wydania z {{ langdate }} [iMagazine](https://imagazine.pl){:target='_blank'}

* TOC
{:toc}

## Styczeń - podsumowanie i planowanie

Właśnie masz w ręku (na iPhonie lub iPadzie) nowy numer iMagazine. Przeczytaj go. Zresztą właśnie czytasz mój felieton, więc brawo. Po przeczytaniu naszego magazynu, podziel się ze mną i redakcją tym na Twitterze i potem zacznij poważne podsumowanie poprzedniego roku.

Poświęć na to jeden pełny dzień. Zrób sobie wolne od normalnej pracy i skup się na podsumowaniu tego co się udało, co się nie powiodło i wyciągnij wnioski. Następnie zaplanuj sobie nowe cele na rok 2016. Spróbuj ambitnie. Wyjdź poza strefę komfortu. Nie poddawaj się. Zdaj sobie pytanie: "Co muszę osiągnąć aby rok 2016 był najlepszym w moim życiu?"

## Luty - rewizja planów

Luty, przeczytaj kolejny numer iMagazine w tym mój nowy felieton podsumowujący pracę na iPadzie Pro. Potem wróć do swoich celów. Sprawdź czy cokolwiek zostało zrobione w kierunku ich realizacji. Zwróć uwagę, że niektóre cele w ogóle się nie ruszyły, więc może lepiej je zostawić w spokoju? W tym momencie zdajesz sobie już sprawę, że jesteś bardzo ambitną osobą, która może wyznaczyła sobie za dużo celów na raz...

Więc czas może na małą rewizję i skupieniu się na tylko tych celach, które faktycznie są zgodne z Twoimi pasjami i dążeniami? Może czas już przestać marzyć i porządnie je zaplanować?

Polecam w lutym dorwać jakąś fajną appkę do zarządzania czasem. Akurat w wtedy planujemy wydanie Nozbe 3.0, więc może warto spróbować tej właśnie aplikacji za darmo na 30 dni? Ja będę wdzięczny :-) Tak czy owak, warto już każdy cel na 2016 sobie ponownie rozpisać i do każdego z nich przygotować konkretne akcje i zadania. I ustalić daty do kiedy cele mają być osiągnięte.

## Marzec - ponowna rewizja i dodanie regularności

W Marcu ponownie zapraszam do zaczęcia miesiąca od przeczytania iMagazine. Zaraz potem trzeba zrewidować cele jeszcze raz. To jest kluczowy moment, bo po dwóch miesiącach roku stajemy się bardzo wobec siebie krytyczni i zaczynamy myśleć, że przecież "już minęły 2 miesiące a nie udało mi się niczego osiągnąć!"...

Ale to jest błędne podejście! Minęły dopiero 2 miesiące, więc jeszcze 10 miesięcy przed nami! To jest moment na ponowną rewizję celów i wprowadzenie regularności, aby było lepiej! Czyli jeśli chcę być w lepszej formie, ustalić, że będę codziennie ćwiczył 10 minut. Tak, tylko 10 minut. Włączyć jakiś zestaw ćwiczeń na 10 minut znaleziony na YouTube i robić go codziennie o tej samej porze. Z czasem wejdzie to w nawyk i będzie coraz lepiej!

Tutaj kluczowe jest znalezienie takiego czegoś "regularnego" dla każdego założonego przez nas celu. Trzeba zdefiniować taką jedną akcję, która przybliży nas do naszego celu i dodać ją jako regularnie powtarzalny element. Najlepiej w naszej wcześniej wybranej aplikacji do zarządzania czasem.

## Kwiecień - czas na zegarek!

Na przełomie marca i kwietnia zostanie zaprezentowany nowy Apple Watch. Jest na pewno lepszy niż wersja pierwsza. Do tego jest cieńszy i lepiej śledzi sprawy zdrowotne i fitness. Więc warto go kupić i spróbować włączyć w dalsze mierzenie naszego postępu osiągnania celów. Ja na pewno go kupię i dam znać na łamach iMagazine czy warto. Dominik i reszta zespołu też na 100% będą o nim pisać. Dzięki nam podejmiesz właściwą dla siebie decyzję.

## Maj - ciesz się pogodą!

Maj to piękny miesiąc ze wspaniałą wiosenną pogodą. I do tego moje urodziny :-) Z tego powodu wydam za darmo książkę z najlepszymi aplikacjami do pracy w zespole rozproszonym, więc koniecznie ją pobierz i przeczytaj od dechy do dechy. I sprawdź swoje cele i może przetestuj niektóre z tych nowych aplikacji... Może któraś z nich pomoże Ci w realizacji twoich zamierzeń?

## Czerwiec - czas na półroczne podsumowanie

Za chwilę pół roku. Czas na podsumowanie. Pamiętaj - szklanka nie jest pusta, ale tylko pełna w połowie, czyli nawet jeśli nie udało Ci się osiągnąć wszystkiego co było zamierzone do tego czasu, to masz jeszcze ponad pół roku! Więc nie zrażaj się, tylko ciśnij do przodu, zrewiduj Twoje cele, sprawdź na ile są one ciągle zgodne z tym co się dzieje w Twoim życiu, Twoimi pasjami, Twoimi ambicjami - i przygotuj się na kolejne pół roku!

## Lipiec - zaplanuj wakacje produktywnie!

Czas na plan wakacyjny, zastanów się gdzie chcesz wyjechać, co chcesz zrobić i jak chcesz aby było to powiązane z Twoimi celami? Może warto wziąć jakąś inspirującą książkę? Odwiedzić fajne miejsce? Zwiedzić coś co zawsze było Twoim marzeniem? Niech te wakacje będą czasem "naładowania" baterii Twojego ciała i ducha!

## Sierpień - Get Vacations Done!

Wyjedź, odpocznij i daj się zainspirować. I dziel się tymi momentami z bliskimi. Będzie super.

## Wrzesień - I've got an iPhone... 7

Czas kupić najnowszego iPhone'a? Już w iMagazine pisałem, że zmieniam swojego co roku. Warto, bo koszt zmiany nie jest duży, a każdy iPhone jest sporo lepszy od tego poprzedniego. A jest to jeden z najczęściej przeze mnie używanych komputerów. Zastanów się, czy nie warto też zmienić Twojego sprzętu aby szybciej i sprawniej osiągać swoje cele?

Przy okazji kup dobre słuchawki Bluetooth - takich, w rozsądnej cenie poniżej 100 złotych jest już sporo na rynku. Ponoć iPhone 7 nie będzie miał złącza "jack", więc czas wreszcie używać słuchawek bez kabli.

## Październik - odliczanka?

Wow, już jesień, zostały Ci tylko 3 miesiące tego roku. Czas ponownie zrewidować cele i wybrać te 3, które mają największą szansę realizacji! Dlaczego tylko trzy? Bo już zostało mało czasu i teraz już nie masz wyjścia - trzeba się skupić i przycisnąć. Zrewidować zadania, sprawdzić postęp i wyznaczyć nowe akcje potrzebne do realizacji zamierzeń. Teraz albo nigdy.

## Listopad - sprint do mety

Jeśli do tej pory udało Ci się sprawnie realizować cele i regularnie robić zadania zbliżające Cię do nich, to pewnie niektóre już są wykonane! Brawo! Czas na "oblewanie" tych osiągniętych celów i ponowną rewizję tego co zostało. Listopad jest uwieńczeniem Twojej całej pracy w tym roku!

Przy okazji na koniec listopada jest amerykański "Dzień Dziękczynienia" - warto wtedy samemu sobie taki dzień uczcić z najbliższymi i podziękować za to co masz. Jesteś w super sytuacji - pomyśl ile udało Ci się osiągnąć, że w okół Ciebie są osoby, które Cię kochają, że życie jest piękne.

Następnego dnia jest "Black Friday" - czyli promocje - nie daj się pokusom, ale zdecydowanie zobacz, czy narzędzia i sprzęty pomagające Ci osiągać cele nie są tańsze. Wtedy też warto przedłużyć abonamenty na te usługi i wykupić nowe wersje programów. Wtedy też my w Nozbe dajemy dodatkowe miesiące gratis :-)

## Grudzień - Wesołych Świąt!

Grudzień to już czas podsumowań. Do połowy miesiąca jeszcze "rzutem na taśmę" udaje Ci się osiągnąć ostatnie z założonych celów, ale potem to już czas refleksji, planowania świąt, kupowania prezentów i cieszenia się z końca tego świetnego roku 2016. Było on najlepszy w Twoim życiu i nie możesz już się doczekać kolejnego, bo widzisz potencjał na dalszy rozwój i dalszy wzrost.

Gratuluję Ci - rok 2016 naprawdę Ci się udał. Daj mi znać jak bardzo na Twitterze: @MSliwinski :-)

![{{ page.title }}](/img/{{ page.cover }})

[n]: https://nozbe.com/pl/?a=mike
[np]: https://nozbe.com/pl/personal/?a=mike
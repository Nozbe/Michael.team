---
tags: [imagazine]
cover: "wartosci.jpg"
---

# Jak robić Brainstorming w zespole czyli jak doszliśmy do 4 Wartości Nozbe - Pasji, Prostoty, Wolności i byciu Fair?

Wartości firmy, zespołu czy grupy - jak je ustalić? Z czego one wynikają? I w ogóle po co komu są potrzebne? Jeśli w Twojej firmie czy zespole czujesz, że pewne decyzje podejmujecie za każdym razem od nowa, lub jeśli masz wrażenie, że coś robicie w konkretny sposób ale nie wiesz w sumie dlaczego, to ten felieton jest dla Ciebie.

<!--More-->

![{{ page.title }}](/img/{{ page.cover }})

{% include lang.date.html date="2024-01-01" month=true %}

> Ten felieton jest z wydania z {{ langdate }} [iMagazine](https://imagazine.pl){:target='_blank'}

* TOC
{:toc}

## Witam w 2024!

Przy okazji obalimy mit "burzy mózgów" czyli "brainstormingu", pokazując lepszy sposób dochodzenia do właściwych decyzji w grupie osób. A tak jeszcze na wstępie, witam Ciebie w Nowym Roku 2024 i myślę, że artykuł o wartościach jest jak najbardziej na czasie, bo pomoże nam wszystkim podejmować właściwe decyzje w tym roku!

## Kultura organizacji tworzy się latami…

Kultura organizacji to jest to, co się tworzy dosyć organicznie. W mojej firmie duża część kultury wynika oczywiście ze mnie i mojego zachowania jako leader. Prowadzę Nozbe już od prawie 17 lat (za miesiąc urodziny!) i przechodziliśmy przez różne etapy w życiu firmy oraz wiele osób się przewinęło przez mój zespół. A konkretnie, obecnie w firmie na stałe pracuje 18 osób i do tego mamy kilku podwykonawców. Najmłodsza osoba stażem jest od niecałego roku a kolejne są już w firmie kilka ładnych lat. Osoba z największym stażem to mój pierwszy programista, a obecnie członek zarządu: Tomek, z którym pracuję od ponad 15 lat. Mamy w sumie 5 osób, które są już ponad dekadę w Nozbe.

Oprócz tego przez firmę w między czasie przewinęło się 30 osób. Niektórzy zagościli tylko na kilka miesięcy, inni na kilka lat. Radek, z którym nagrywałem kiedyś "The Podcast" odszedł w zeszłym roku po 11 lat wspólnej pracy, ale ciągle mamy dobry kontakt.

Ci wszyscy ludzie aktywnie współtworzyli kulturę organizacji i sposoby naszego działania, a są one dosyć mało ortodoksyjne…

## W Nozbe działamy trochę inaczej…

Od pracy zdalnej, formuły wynagrodzeń, piąteczków, małej ilości spotkań… na kulturę Nozbe składa się wiele elementów:

### Pracujemy zdalnie od 2008 roku, kiedy to jeszcze nie było modne!

Po pierwsze pracujemy wszyscy zdalnie od samego początku. Kiedy zatrudniałem Tomka po ponad roku działalności solo, mieszkałem w Warszawie a on w Toruniu. Nie było mowy o biurze. Nikt nas tego nie chciał. Wybraliśmy wolność pracy z domu. W międzyczasie obaj się przeprowadziliśmy i dalej pracujemy razem. Następnie jak zatrudniałem kolejne osoby, to nie brałem pod uwagę skąd są, ale co są w stanie wnieść do firmy. I tak już zostało.

### Nie pracujemy w piątki nad bieżącymi sprawami…

Prowadzimy nowatorskie podejście do 4-dniowego tygodnia pracy. Nad tak zwaną "bieżączką" pracujemy od poniedziałku do czwartku, a piątek mamy na podsumowanie tygodnia i doszkalanie się. Każdy pracownik decyduje sam czym się zajmie w piątek po zrobieniu podsumowania. Czy będzie się szkolił z czegoś, czy poświęci czas na jakiś swój projekt, czy może obejrzy sobie jakąś konferencję online, czy nauczy się lepiej narzędzia z jakiego korzysta. Koncept piąteczków szczegółowo opisywałem w iMagazine w październiku 2021.

### Mamy transparentną formułę wynagrodzeń

Kolejna rzecz to Formuła Wynagrodzeń. Coś co na pewno będzie tematem kolejnego felietonu w tym roku. W Nozbe nie ma możliwości indywidualnego negocjowania pensji. Mamy transparentną formułę wynagrodzeń, gdzie wspólnie decydujemy o podstawowej pensji dla każdego z działów w firmie i potem na podstawie formuły liczona jest pensja. Jak zatrudniamy nową osobę, wiemy jakie mamy widełki po dodaniu tej osoby do naszego kalkulatora. Dzięki temu lepiej kontrolujemy budżet firmy, jak podnosimy pensje, to podnosząc pensję bazową wszyscy dostają automatycznie podwyżki co bardzo fajnie wpływa na morale zespołu. No i przede wszystkim takie podejście do pensji jest po prostu fair dla wszystkich. Nikt nie czuje się poszkodowany. Każdy wie, że firma dba o swoich ludzi.

### Pracujemy na zadaniach i nie wysyłamy maili

Oczywiście najważniejszą rzeczą jest nasz sposób pracy. Używamy Nozbe do tworzenia Nozbe, czyli pracujemy na projektach, zadaniach i komentarzach do nich. Nikt do nikogo nie wysyła maili. Wszystko jest rozpisane w Nozbe i to jest nasze źródło prawdy dostępne z każdego miejsca na ziemi i z każdego urządzenia komputerowego - czy to Mac, Windows, iPad, iPhone czy Android. O naszym nie-używaniu emaila pisałem w iMagazine w listopadzie 2022.

Taka praca jest bardzo specyficzna. Ona uczy nas dyscypliny, pisania dobrych komentarzy, opracowywania dobrej informacji zwrotnej oraz wielu godzin samotnej pracy w skupieniu. Bardzo szanujemy swój czas (w końcu mamy appkę do zarządzania sobą w czasie!) i mamy bardzo mało spotkań. A te spotkania, które się odbywają, są regularne, opcjonalne i dobrze przygotowane. O spotkaniach pisałem w iMagazine w maju 2021.

## Jak doszliśmy do 4 wartości Nozbe: Pasji, Prostoty, Wolności i byciu Fair?

Podczas tych niecałych 17 lat spisaliśmy wiele razy nasze "wartości", "przykazania" czy "główne zasady" prowadzenia tej firmy, ale w końcu chciałem, abyśmy ustalili te około 5 wartości, które pomogą nam w podejmowaniu decyzji i będą nienegocjowalne. Oto jak doszliśmy do tych ostatecznych 4:

### Research, czyli przeczytanie naszych poprzednich wpisów

Przeczytałem wszystkie nasze wcześniejsze wypociny, gdzie wspominaliśmy wartości lub zasady. Przy okazji poczytałem więcej o koncepcji wartości i jak do tego podchodzą te firmy, które ewidentnie podziwiam.

Na koniec spisałem 5 wartości, które uważałem za słuszne i do tego dopisałem jeszcze 10 innych, które mi się z nimi kojarzyły. W każdym przypadku uzasadniłem dlaczego te a nie inne pasują właśnie do nas. Następnie wewnętrznie w zespole stworzyłem zadanie w Nozbe, w nim załączyłem moją propozycję i zachęciłem wszystkich do tego, aby przeanalizowali mój dokument.

Ustaliliśmy, że przegadamy temat na naszym najbliższym spotkaniu firmowym. Jako firma w pełni zdalna, spotykamy się raz lub dwa razy w roku na "zjazdach Nozbe", gdzie wybieramy miasto do którego się udamy i tam spędzamy tydzień roboczy od poniedziałku do piątku razem. Na jesieni 2023 byliśmy w Katowicach.

### Dyskusja w zespole na zjeździe

W hotelu w Katowicach mieliśmy do dyspozycji salkę konferencyjną i tam omówiliśmy moją propozycję. Okazało się, że z moich wstępnie zaproponowanych 5 wartości, doszliśmy do 4 - udało nam się uprościć i jednocześnie lepiej wyrazić to, czym jest dla nas praca w Nozbe.

Z moich zaproponowanych 5 wartości: Simplicity (prostota), Trust (zaufanie), Humility (pokora), Fairness (bycie fair) i Joy (radość) po ponad godzinnej dyskusji doszliśmy do 4 wartości: Passion (pasja), Simplicity (prostota), Freedom (wolność) i Fairness (bycie fair).

## Cztery wartości Nozbe i co one oznaczają:

### Passion - Pasja

Pasjonuje nas to co robimy. Od zawsze chciałem pomóc się ludziom lepiej zorganizować. Od samego początku, kiedy zainspirowany książką Davida Allena "Getting Things Done" napisałem pierwszą wersję Nozbe, do teraz, kiedy pomagamy mądrym (SMART) przedsiębiorcom i ich zespołom lepiej ogarnąć sprawy firmowe i prywatne w jednej aplikacji.

Pasja nas prowadzi, bo dzięki niej jesteśmy w stanie dowozić naszym klientom aplikację od tylu lat. Dzięki tej pasji przetrwaliśmy już wiele zmian technologicznych, kryzysów, jedną pandemię i inne przeciwności losu. Ta pasja jest zaraźliwa, dzięki czemu nasi użytkownicy są z nami od lat i nie mogą sobie wyobrazić używania innej aplikacji.

Pasja jest też spoiwem, który utrzymuje nasz zespół. Dlatego też ludzie są z nami od lat i chcą dalej przy nas się rozwijać.

### Simplicity - Prostota

Nozbe od początku był tym "prostym podejściem do metody GTD". Zawsze o Nozbe mówiłem: "Simply Get Things Done". To nie znaczy, że aplikacja nie ma zaawansowanych funkcji, ale że bariera wejścia i używania jej powinna zawsze być jak najmniejsza. To nas wyróżnia teraz na tle konkurencji, która robi ze swoich aplikacji kombajny nie do ogarnięcia.

Co więcej, jesteśmy dumni, że nasze aplikacje mobilne są tak samo dobre jak te na komputery stacjonarne. Czyli nie są tylko dodatkiem, ale można wszystkim w Nozbe zarządzać prosto z iPhone'a. Zresztą ja to robię przecież z iPada Pro, bo jestem #iPadOnly.

Tej prostoty założenia konta, stworzenia zespołu, dodawania projektów i zadań, czy komentowania nie chcemy nigdy zaprzepaścić. Chcemy jej pilnować. Jeśli mamy wątpliwość, upraszczamy!

Jak to mówił Steve Jobs: *Hit it with a simple stick!*

### Freedom - Wolność

W Nozbe możemy pracować skądkolwiek (miejsce), kiedykolwiek (sami wyznaczamy sobie godziny pracy) i jakkolwiek (nie narzucamy sprzętu do pracy). Mamy pełną wolność decyzji. Nie tylko ja jako właściciel ale każdy z członków zespołu.

Co więcej, dzięki temu, że nie mamy zewnętrznych inwestorów, mamy wolność decyzji co i kiedy robimy. Dzięki temu, że mamy model opłat bardzo przystępnego cenowo abonamentu miesięcznego, żaden klient nie ma nad nami "władzy" aby nam narzucić jaką funkcję mamy lub nie mamy wprowadzić.

Ta wolność daje nam też frajdę z pracy i wpisuje się w moją pierwszą sugestię wartości *joy*. Fajnie mieć taką wolność - bardzo się z niej cieszymy i ciągle musimy też jej pilnować.

### Fairness - bycie fair!

Trudno na polski przetłumaczyć *fairness* bo to nie jest do końca *sprawiedliwość*. To też oznacza szacunek i zaufanie. Fair, to jest sposób w jaki ty chcesz innych traktować oraz jak my chcemy być traktowani.

W Nozbe skoro pracujemy zdalnie, dajemy już na wstępie ludziom kredyt zaufania. Wyżej wspomniana formuła wynagrodzeń to też podejście fair do dzielenia się zyskami z działalności firmy. Nasi klienci często próbują z nami negocjować ceny ale my im mówimy, że chcemy być fair dla wszystkich, więc obecnie cennik Nozbe jest taki sam dla każdego i zależy tylko od planu (Premium czy Business) oraz liczby osób w zespole. Ale nie ma innych cenników. Nie ma rabatów. Jest fair.

Życie nie jest fair, ale przynajmniej w Nozbe dążymy do tego aby było jak najbliżej tego ideału. Przynajmniej na to mamy wpływ. Chcemy traktować innych tak samo jak byśmy chcieli być przez nich traktowani.

## PSFF - Passion, Simplicity, Freedom & Fairness! A jakie są wartości Twojej firmy czy zespołu?

Daj znać, jestem na Mastodonie [@michael@nozbe.com](https://michael.gratis/ma) lub po prostu [napisz mi maila (michael.team/kontakt)](https://michael.team/pl/kontakt/) albo zaczep mnie na LinkedIn ([Michael Sliwinski](https://michael.gratis/in)).

Życzę Tobie wspaniałego Nowego Roku i myślę, że warto go zacząć od tego, aby te wartości Nozbe sobie skodyfikować i w kolejnych miesiącach pracy właśnie nimi się kierować. Dzięki temu w 2024 podejmiesz same właściwe decyzje, czego Ci z całego serca życzę!

[n]: https://michael.gratis/nozbe_pl
[np]: https://michael.gratis/nozbepersonal_pl
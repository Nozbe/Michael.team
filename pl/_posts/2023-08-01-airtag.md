---
tags: [imagazine]
cover: "airtag.jpg"
---

# AirTagi na wakacje - jak używać aby nie zgubić bagażu, kluczy czy… ludzi!

Ostatnio działo się w świecie Apple. Nowe okulary Vision Pro już w przyszłym roku zaczną rewolucjonizować cały świat. Jednak teraz w okresie wakacyjnym chciałbym Ciebie zainteresować zupełnie innym produktem od naszej ulubionej firmy sadowniczej - bardzo przydatnym AirTagiem. Dzięki tej małej pastylce napędzanej baterią CR2032, w te wakacje będziesz w stanie podróżować dużo bardziej spokojnie, wiedząc, że to co dla Ciebie najważniejsze Ci nie zginie.

<!--More-->

![{{ page.title }}](/img/{{ page.cover }})

{% include lang.date.html date="2023-07-01" month=true %}

> Ten felieton jest z wydania z {{ langdate }} [iMagazine](https://imagazine.pl){:target='_blank'}

* TOC
{:toc}

## AirTag - więcej niż tylko tracker do kluczy

Dla większości osób, z którymi rozmawiałem o tym jak bardzo lubię ten produkt, AirTag to po prostu tracker do kluczy. Często mówili wtedy, że oni tego nie potrzebują, bo jakoś przecież do tej pory kluczy nie zgubili…

Ja odkładam klucze zawsze na swoje miejsce jak wracam do domu, ale znam ludzi w mojej rodzinie, którzy tego nie robią. I potem się pytam żony: *"gdzie są klucze od samochodu?"*. Dostaję odpowiedź, że: *"w torebce!"*. Niestety moja żona ma wiele torebek i zamiast się przez nie przekopywać, po prostu włączam aplikację Find My i za chwilkę już słyszę, gdzie są klucze.

Zatem tak, AirTagi są dobre do kluczy, ale nie tylko. I o tych dodatkowych zastosowaniach jest ten artykuł. I nie są to zwymyślane zastosowania, bo każde z nich dobrze przetestowałem! 

## AirTag przy plecaku, torebce i bagażu

Mój plecak ma na stałe AirTag'a i dzięki temu wiem, że nie zostawię go byle gdzie lub nie zapomnę o nim, a jeśli tak, to sam się zgłosi. Tak samo w razie kradzieży, wiem, że raczej przez jakiś czas będę miał kontakt z plecakiem.

Ostatnio moja żona była na konferencji i musiała nadać bagaż. Niestety podczas transferu między samolotami, jej bagaż nie został przeniesiony na czas i doleciała do domu bez niego. Na szczęście wrzuciłem jej do bagażu AirTaga i już zanim zgłosiła reklamację w biurze firmy lotniczej, wiedzieliśmy dokładnie gdzie się jej rzeczy znajdują. Tak samo mogliśmy śledzić jak ten bagaż do nas wracał.

## AirTag na kochanej nam osobie? Jak się zgodzi, to dlaczego nie?

Moja najmłodsza córka ma 7 lat i jest bardzo aktywna. Lubi chodzić, zwiedzać i wszystko ją interesuje. Dlatego ma na stałe zainstalowanego AirTaga. Ona o nim wie i pilnuje, aby go przyczepiać do swoich spodni lub sukienki. Dzięki temu jak zwiedzamy jakieś miasto i wchodzimy w tłum nie musimy jej kurczowo trzymać za rękę. Możemy po prostu normalnie iść koło siebie i wiemy, że w razie czego ją namierzymy. Trudno mi opisać ile razy to nam pomogło i jak to fajnie wpływa i na nią i na nas, że nie musimy się stresować zagubieniem się w dużym mieście lub sklepie.

Kluczem w dawaniu AirTaga innej osobie jest oczywiście zgoda obu stron. A z dziećmi dodatkowa rozmowa o tym, jak ważne to jest dla ich bezpieczeństwa.

## AirTag w samochodzie - nawet policja to rekomenduje!

Policja Nowojorska oficjalnie poleca umieszczanie AirTagów w samochodach. Też to zrobiłem. Mój kolega dzięki AirTagowi odnalazł swój skradziony samochód!

W tym wypadku warto z AirTaga usunąć głośniczek, aby nie piszczał złodziejowi. [Po szczegóły zapraszam do mojego bloga]
(https://michael.team/airtags/). Warto ukryć AirTaga w samochodzie po stronie pasażera, aby był bliżej chodnika i aby dowolny pieszy z iPhone'm w kieszeni mógł nam przekazać lokalizację naszego samochodu.

Podobnie można zainstalować AirTagi przy rowerze. Są na to specjalne etui, które montuje się pod miejsca na bidon. Można też po prostu podpiąć AirTaga pod siodełko.

## Jak kupić AirTagi aby nie rozbić banku?

AirTagi można fajnie spersonalizować emoji. Ale tylko wtedy, jeśli się je zamówi na stronie Apple. Jednak można znaleźć AirTagi za znacznie lepszą cenę na Allegro od zaufanych sprzedawców. Wtedy AirTagi będą białe, ale zestaw 4 sztuk będzie znacznie tańszy. Polecam od razu kupić taki zestaw a nie kupować AirTagów pojedynczo.

Co do breloczków na AirTagi, to również polecam znaleźć coś fajnego na Allegro. Tam można kupić zestaw 4 lub więcej breloków na AirTagi za tą samą cenę, za którą na stronie Apple kupisz tylko jeden.

## Miłej podróży i aby nic Ci nie zginęło tego lata!

Przy okazji, w kontekście AirTagów Apple podczas tegorocznego WWDC ogłosiło, że w iOS17 wreszcie będzie można współdzielić lokalizację AirTaga. Do tej pory niestety była ona ograniczona tylko do jednego Apple ID, co przeszkadzało w dzieleniu się lokalizacją rzeczy w rodzinie i nie tylko. Wreszcie tego ograniczenia nie będzie!


[n]: https://michael.gratis/nozbe_pl
[np]: https://michael.gratis/nozbepersonal_pl
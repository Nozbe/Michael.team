---
tags: [imagazine]
cover: planujrok.jpg
---

# 10 kroków do skutecznego zaplanowania 2019 roku

Witam w nowym roku! 2018 już za nami i nadszedł czas na świeżutki, pachnący nowością 2019. Już na wstępie chciałbym Cię zachęcić do przeprowadzenia porządnego przeglądu minionego roku i zaplanowania tego, co chcesz zrobić i osiągnąć w tym. Aby ułatwić Ci sprawę, specjalnie dla czytelników iMagazine przygotowałem przepis na podsumowanie zeszłego roku i skuteczne zaplanowanie najbliższych miesięcy w 10 prostych krokach:

<!--More-->

{% include lang.date.html date="2019-01-01" month=true %}

> Ten felieton jest z wydania z {{ langdate }} [iMagazine](https://imagazine.pl){:target='_blank'}

* TOC
{:toc}

## 1. Uwierz, że warto to zrobić!

Zacznij od przekonania siebie, że warto to zrobić. Że chcesz być osobą, która żyje intencjonalnie, wyciąga wnioski z przeszłości i planuje przyszłość. Że nie robisz tego tylko dlatego, że Śliwiński napisał. Robisz to dla siebie, bo masz odwagę stanąć twarzą w twarz z tym, co się wydarzyło w zeszłym roku, i wierzysz, że możesz osiągnąć znacznie więcej, jeśli dobrze to zaplanujesz.

## 2. Poświęć na to czas - potrzebujesz zaledwie kilka godzin.

Podsumowanie minionego i zaplanowanie nowego roku nie zajmuje 5 minut. Potrwa raczej kilka godzin. Oczywiście możesz znaleźć wymówkę. Przecież w styczniu w firmie jest tyle pracy! Po prostu nie masz kiedy zająć się przeglądem.

Mimo to, spróbuj! Może udałoby się przez kilka dni z rzędu ostatnią godzinę w pracy poświęcać na roczny przegląd? Dzięki temu już w pierwszym tygodniu roku będzie po sprawie! W drugi tydzień stycznia wkroczysz już z planem na cały rok!

## 3. Sprawdź swoje cele z zeszłego roku

Zacznij od powrotu myślami do początku stycznia zeszłego roku. Jakie były Twoje plany i zamierzenia? Wypisz jeszcze raz ówczesne postanowienia noworoczne i na spokojnie sprawdź, które z nich udało się zrealizować, a które nie.

Jakie były Twoje aspiracje? Dlaczego właśnie takie? Które z nich zostały osiągnięte? Które tylko połowicznie? A które wcale nie ruszyły do przodu?

## 4. Przejrzyj swój kalendarz i dziennik

Teraz sprawdź swój zeszłoroczny kalendarz; miesiąc po miesiącu. Zobacz, co się stało i co wpłynęło na taki rozwój wydarzeń. Jeśli masz jakieś przemyślenia wynikające z analizy kalendarza, wynotuj je na osobnej kartce papieru.

Jeśli prowadzisz dziennik, to jest ten jedyny moment w życiu, kiedy będzie Ci się chciało go przeczytać. Sprawdź wszystkie zeszłoroczne wpisy. Dzięki temu zobaczysz, w jakich kierunkach wędrowały Twoje myśli i uczucia. Co miało dla Ciebie znaczenie? Jak duże? Dlaczego?

Jeśli podczas czytania dziennika, dojdziesz do jakichś wniosków, koniecznie je zapisz.

## 5. Zamknij zeszły rok

Po przejrzeniu zeszłorocznych planów i celów, wpisów w kalendarzu oraz zapisków w pamiętniku, podejmij decyzję o tym, czego w tym roku nie chcesz robić.

Tak jest. Zacznij od tego, czego nie będziesz robić. To, że coś było na Twojej liście postanowień w zeszłym roku i nie zostało zrealizowane, wcale nie znaczy, że powinno być zrobione w tym.

To jest Twoje życie. Daj sobie prawo do podjęcia decyzji o tym, że czegoś nie będziesz robić. Nie udało się, nie zostało sfinalizowane... i być może nie jest już dla Ciebie ważne, więc zamykasz temat. Pozbywasz się go, aby zyskać więcej miejsca i czasu na rzeczy, na których bardziej Ci obecnie zależy.

Czas nie jest z gumy. Nie da się nadrobić zaległości z zeszłego roku i zrealizować ambitnych planów na ten rok.

Zawsze jest „coś za coś”.

Jeśli chcesz zrobić coś nowego, to musisz wykreślić pozycję ze starej listy. I taki ruch jest OK. Kluczowe jest, by pogodzić się z tym, że pewnych rzeczy nie dasz rady zrobić. Bo czekają Cię nowe rzeczy. Lepsze.

## 6. Zrozum siebie - wypisz swoje wartości

Zanim zaczniesz na dobre planować nowy rok, wypisz swoje wartości. Zastanów się, na czym Ci zależy, co Cię kręci... a co znajduje się poza obszarem Twojego zainteresowania. Na przykład, jeśli jesteś introwertykiem i ważny jest dla Ciebie kontakt z przyjaciółmi, a ogólny kontakt z ludźmi - mniej, weź to pod uwagę. Zamiast planować wyjścia na huczne imprezy karnawałowe, zorganizuj kameralne wieczory w gronie najbliższych.

Po prostu zrozum siebie. Co przychodzi Ci łatwo? Co jest dla Ciebie trudne? Co chcesz w sobie polepszyć, a z czym jesteś w stanie się pogodzić? Dzięki temu będziesz lepiej planować cele na nowy rok.

Zastanów się również nad własną definicją sukcesu i szczęścia. Nad wizją udanego roku. To jest w końcu Twoje życie. Nie skupiaj się na tym, czego oczekują inni, ale na tym, czego Ty oczekujesz od siebie i otoczenia. 

## 7. Stwórz projekty odpowiadające noworocznym celom

Teraz przyszedł czas na wyznaczenie nowego typu postanowień noworocznych. Wypisz konkretne cele, które chcesz osiągnąć. Spróbuj, aby były nie tylko fajne, zgodne z Tobą, ambitne... ale też mierzalne.

Na przykład moim celem sportowym jest przepłynięcie 1500 metrów w czasie poniżej 30 minut. Potrzebuję tego do osiągnięcia optymalnej formy na zawody Ironmana w sierpniu 2019 r.

## 8. Zastanów się, jakie nawyki lub umiejętności musisz wyrobić?

Zamiast ślepo skupiać się na celu, jaki chcesz osiągnąć, zastanów się, czego musisz się nauczyć, aby odnieść sukces.

To jest bardzo ważny punkt. Cel... może uda Ci się go osiągnąć, a może nie. Natomiast nawyk lub nowa umiejętność może na stałe odmienić Twoje życie, zostać z Tobą na lata, jeśli nie na zawsze.

Wróćmy do mojego przykładu przepłynięcia 1500 metrów w czasie poniżej 30 minut. Jeśli, dążąc do tego celu, nauczę się pływać kraulem w stylu Total Immersion, to nawet jeśli nie uda mi się „złamać” magicznej bariery 30 minut i nie osiągnę zamierzonego celu, nauczę się nowego stylu pływania! I tak będę na wygranej pozycji :-)

## 9. Ustal, kiedy chcesz osiągnąć cel i mierz postępy

Wiele osób popełnia ten błąd: wyznacza sobie liczne cele na nowy rok i próbuje realizować je jednocześnie.

Aby uniknąć porażki, zastanów się, od czego chcesz zacząć. Jaki cel w jakim kwartale roku chcesz osiągnąć. Kiedy musisz zacząć wyrabiać w sobie nowy nawyk lub uczyć się nowej umiejętności, aby się to udało.

Warto skupić się na jednym celu naraz... i spokojnym wyrabianiu nowych nawyków lub umiejętności dla niektórych z pozostałych celów. Dzięki temu Twoja uwaga i wysiłki koncentrują się wokół jednego konkretnego dążenia.

A skoro w międzyczasie uczysz się nowych rzeczy, analizuj postępy. Ile razy w tygodniu chodzisz na basen, ile kilometrów przebiegasz, ile godzin tygodniowo poświęcasz na pisanie tekstów? Mierz praktyki, które są dla Ciebie istotne i przybliżają do celów.

## 10. Regularnie przeglądaj swoje cele

Znasz mnie - jestem zwolennikiem regularnych przeglądów cotygodniowych zgodnych z metodyką Getting Things Done® Davida Allena. W firmie Nozbe wprowadziliśmy obowiązek ich przeprowadzania w ramach tzw. „piąteczków”. Jest to także temat, któremu poświęciłem cały rozdział (krok 8.) mojej książki „10 kroków do maksymalnej produktywności”.

Wyznacz w kalendarzu czas i miejsce, w którym będziesz regularnie przeprowadzać przegląd tygodniowy. Podczas podsumowania koniecznie sprawdzaj status swych celów oraz postępy w formowaniu nawyków i zdobywaniu nowych umiejętności.

Dzięki temu będziesz móc łatwo ocenić, czy zbliżasz się do osiągnięcia zamierzeń, czy robisz regularnie to, co trzeba, czy jesteś na dobrej drodze, czy może warto zmienić nieco kurs. A może jest coś, na co nie możesz znaleźć czasu?

Dzięki cotygodniowym przeglądom jesteś na bieżąco. Cele przestają być tylko pobożnymi życzeniami lub postanowieniami noworocznymi... a są mierzalnymi krokami na trasie do lepszego jutra.

## Życzę Ci samych sukcesów w 2019 roku!

Mam nadzieję, że ten krótki przewodnik pomoże Ci osiągnąć wszystko, o czym marzysz w roku 2019 i nie tylko. Pamiętaj, to jest Twoje życie, decyzje i czas. Możesz żyć w sposób intencjonalny. Powodzenia!

![{{ page.title }}](/img/{{ page.cover }})

[n]: https://michael.gratis/nozbe_pl
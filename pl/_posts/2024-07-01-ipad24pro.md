---
tags: [imagazine]
cover: "ipad24pro.jpg"
---

# Czy nowe iPady Pro skłonią więcej osób do drogi #iPadOnly?

Ponad pół roku temu w październikowym iMagazine napisałem o moim 13-sto calowym iPadzie Pro jako o najbardziej wszechstronnym komputerze na świecie. Teraz Apple wyszedł z kolejną generacją tego sprzętu. Jest szczuplejszy o 1 milimetr, lżejszy o 100 gramów i 2 razy szybszy dzięki procesorowi M4. Czy to skusi więcej osób do drogi #iPadOnly, czyli do używania go jako głównego komputera do pracy i do zabawy? Sprawdźmy!

<!--More-->

![{{ page.title }}](/img/{{ page.cover }})

{% include lang.date.html date="2024-06-01" month=true %}

> Ten felieton jest z wydania z {{ langdate }} [iMagazine](https://imagazine.pl){:target='_blank'}

* TOC
{:toc}

## Apple Event - nowe iPady Pro i iPady Air

W maju mam urodziny i w maju Apple ogłosił najnowszą generację mojego ulubionego komputera z logiem nadgryzionego jabłuszka. Przypadek? Nie sądzę…

Nowe iPady Air to tak naprawdę iPady Pro poprzedniej generacji tylko z gorszym ekranem. Pierwszy raz mamy dzięki temu iPada Air o rozmiarze 13".

13 cali? Tak, wreszcie Apple nie pisze 12,9" tylko 13". Od kiedy mam dużego iPada Pro M1, i tak mówiłem o nim jako o iPadzie 13-sto calowym. Lubię prostotę i nie rozumiałem, czemu się upierali by mówić o iPadzie Pro 12,9", przecież nie było wariantu 12,3"???

Jeśli nie interesuje Ciebie nowy iPad Pro tylko iPad Air, to zachęcam poszukać używanego lub przecenionego iPada Pro M2 lub M1 - będzie tak samo dobry i szybki, będą pasowały do niego te same akcesoria a będzie miał ekran pro-motion 120 Hz.

Jako użytkownik iPada Pro 13", w tym felietonie skupię się na tym właśnie modelu, zwłaszcza że to on jest najbardziej spektakularny i przeszedł najwięcej zmian. Wreszcie jest konkretny skok jakościowy pod każdym względem: ekranu, mocy, rozmiaru i wagi. Zaczynamy!

## Najlepszy ekran wśród komputerów od Apple…

Tandem OLED, czyli podwójny ekran OLED wygląda świetnie w iPadzie Pro. Nie dość, że czarne kolory są wreszcie czarne to jasne są najjaśniejsze w historii, bo nawet w normalnym użytkowaniu ten ekran wyciska 1000 nitów. Porównywałem te ekrany obok siebie, mój "stary" obok nowego i faktycznie jest znacznie jaśniej. Dla mnie to ma duże znaczenie, bo pracuję na tym iPadzie codziennie, a właśnie nadchodzi lato i lubię pracować na zewnątrz na tarasie czy w kawiarniach.

Puściłem ten sam film na obu iPadach i ten "stary" mini-LED nie jest wcale dużo gorszy od OLED, ale tą różnicę będzie widać szczególnie wieczorami. Często po położeniu dzieci spać wraz z żoną oglądamy filmy i seriale w łóżku na iPadzie i wtedy ten efekt "blooming" czyli białej poświaty wokół jasnych elementów był trochę widoczny. Teraz już go nie będzie.

Do tego będę musiał dostosować kilka aplikacji do tego ekranu i wybrać ich ustawienia z prawdziwie czarnym tłem, aby wykorzystać możliwości ekranu OLED. Nozbe w trybie ciemnym jest czarno-szary. Reeder też ma taki tryb. Writer chyba też.

Bardzo dobrym zabiegiem jest, że obecnie oba iPady Pro mają tak samo świetny ekran. Zarówno 11" jak i 13".

## Najszybszy komputer Mac dzięki procesorowi M4…

To jest niesamowite. Ten cieniutki tablet zasilany baterią w teście jedno-rdzeniowym Geekbench wyciąga najwyższą notę wśród wszystkich sprzętów Apple: 3728. To się nie mieści w głowie. Jak to jest możliwe, żeby ten "cienias" był tak mocny? Pytanie tylko, jakie to ma znaczenie dla przeciętnego a nawet zaawansowanego użytkownika iPada?

## Najcieńszy sprzęt Apple w historii…

Napisałem wyżej, że iPad Pro 13" jest cieniutki. Cieńszy od iPhone'a czy nawet iPoda Nano. Do tego konstrukcja jest tak samo wytrzymała na wygięcia jak poprzednia. YouTuberzy już to sprawdzili i powyginali te iPady i gorzej nie jest. To mnie uspokaja, bo mój 3-letni iPad Pro, z którym chodzę wszędzie i wpycham go często na siłę do plecaka, ma się ciągle świetnie.

Tak cienki iPad jest naprawdę zgrabny i dużo bardziej poręczny. Jak porównywałem oba iPady w ręku to nie mogłem uwierzyć jak spora to jest różnica. Szczególnie dla kogoś, kto bardzo chętnie używa iPada do konsumpcji treści właśnie w wersji czysto tabletowej. Teraz będzie jeszcze przyjemniej.

## Wraz z Magic Keyboard to aż 150 gram mniej!

A propos plecaka, to noszę w nim zawsze cały zestaw - czyli zarówno iPada Pro jak i klawiaturę Magic Keyboard i Apple Pencil. I tutaj mamy do czynienia z dietą cud! Otóż iPad Pro schudł o ponad 100 gram i klawiatura o ponad 50 gram, razem to 150 gram mniej w plecaku a to już jest konkretna zmiana.

Nowa klawiatura jest też znacznie lepiej zbudowana. Ma aluminium tam gdzie kładę ręce jak piszę oraz ma większy i lepszy gładzik (trackpad), a zauważyłem, że często go używam do pracy. I klawiatura ma dodatkowy rząd klawiszy i także ESC! No wreszcie!

Całość z iPadem jest mniejsza objętościowo pod każdym względem - zarówno w szerokości, wysokości jak i grubości. Czyli i mniejsza i znacznie lżejsza konstrukcja to kolejny plus, bo łatwiej będzie mi takiego iPada upchnąć do plecaka.

## Bonus dla osób pracujących zdalnie w trybie #NoOffice - kamera na swoim miejscu!

Dodatkowy bonus tego iPada to kamera wreszcie na długim brzegu iPada. Jak wiesz, pracuję w pełni zdalnie, czyli praktycznie każde moje spotkanie jest wirtualne. Wprawdzie w Nozbe wcale nie mamy aż tyle spotkań, sam mam około 3 w tygodniu i czasami rozmowy 1-na-1, ale właśnie dlatego na naszych spotkaniach chętnie włączamy kamery aby się widzieć i czuć, że jesteśmy w jednym wirtualnym pokoju. Stąd wkurzające było, że kamera w iPadzie umieszczona z boku sprawiała wrażenie, jakbym nie był zaangażowany w rozmowę. Wreszcie tak nie będzie.

## Czy zmieniam 3-letniego iPada Pro M1?

Nie muszę zmieniać sprzętu. Naprawdę kupując iPada Pro, dostajesz sprzęt na długie lata. W codziennej pracy iPad Pro M1 jest ciągle niesamowity. To właśnie na nim i na 3-letniej, dosyć już sponiewieranej klawiaturze Magic Keyboard piszę do Ciebie te słowa. Na szczęście moja 15-letnia córka już sobie na niego ostrzy zęby, więc jest komu przekazać. Ona po ojcu ma geny #iPadOnly, a do tego jakie rysunki w Procreate jest w stanie stworzyć, to kopara opada…

Zmieniam sprzęt na najnowszy, nie tylko dlatego, że mam komu oddać starszy. Głównym powodem jest waga i rozmiary. Tak jak pisałem wyżej, taką cienkość i lekkość biorę bez wachania. To jest mój główny komputer do pracy. To z niego zarządzam Nozbe. Jeśli teraz staje się dla mnie jeszcze bardziej poręczny i wygodniejszy w obsłudze i łatwiejszy w noszeniu, to pozytywnie wpłynie na moją produktywność.

Jak pisałem wiele razy na łamach iMagazine, piękne i wygodne sprzęty, które przynoszą frajdę (joy!), motywują do pracy i do działania i inspirują do ulepszania świata.

## Dla kogo ten nowy iPad Pro? Ilu będzie użytkowników #iPadOnly?

Na pewno dla świrów takich jak ja ten nowy iPad Pro to super sprzęcior. To najbardziej wszechstronny komputer na świecie.

Ale takich gości jak ja jest ciągle mało. Zwłaszcza jeśli mówimy tu o tablecie za około 10 tysięcy złotych wraz z klawiaturą i ołówkiem.

Ludziom, którzy chcą dodatkowego tableta radzę kupić po prostu nowego podstawowego iPada, bo właśnie potaniał a wygląda tak samo dobrze. Średnio zaawansowanym użytkownikom polecam poszukać oferty na iPada Pro M1 lub M2.

Wiele osób próbowało pracować na wyłącznie na iPadzie tak jak ja, ale ograniczenia iPadOS ich wkurzają. Ja sobie z tymi ograniczeniami poradziłem. Co więcej, pogodziłem się z nimi dlatego, że praca na iPadzie i jego wszechstronność po prostu sprawia mi większą frajdę.

Mogę pracować w pionie i w poziomie, dotykać ekranu lub po nim rysować, pisać na klawiaturze jak teraz to czynię, lub w ogóle odczepić ją i trzymać tableta w ręku i czytać artykuły lub oglądać filmy. Dzięki modemowi 5G jestem online zawsze i wszędzie. Po prostu frajda przewyższa te ograniczenia.

Nie chcę MacOS na iPadzie. Ale chcę lepszego iPadOS. Chciałbym aby aplikacja Files działała bez pudła i zawsze kopiowała pliki w tle i abym mógł wyraźnie zaznaczyć, które foldery z iCloud chcę mieć zawsze dostępne offline. Fajnie aby działało więcej skrótów klawiszowych w aplikacjach i aby programiści mieli większą motywację aby wypuszczać wersje iPadowe swoich aplikacji. Nozbe działa świetnie na iPadzie pewnie głównie dzięki mojemu zaparciu, a i tak tam mamy jeszcze dużo rzeczy do zrobienia. I najbardziej bym chciał aby aplikacja Shortcuts była stabilna i jej interfejs zamiast przeszkadzać, pomagał mi w robieniu jeszcze lepszych Skrótów. Dzięki Shortcuts jestem tak produktywny na iPadzie jak mało kto, ale tworzenie tych Skrótów to nauka cierpliwości i pokory.

## Czas na iPadOS 18, który będzie robiony pod iPada!

Już teraz w czerwcu WWDC i mam nadzieję, że wreszcie Apple zademonstruje coś nowego dla iPada. I przede wszystkim poprawi go i dostosuje do możliwości komputerów Mac. Bo to jest to czego bym tak naprawdę chciał. Otóż chcę iPadOS w oprawie takiej jak jest, ale wykorzystującego możliwości tego procesora M4, który da nam stabilną pracę, aplikacje działające w tle i nie będące randomowo "zabijane" przez system, interfejsy audio i video zarządzane niezależnie, aby profesjonaliści mogli używać iPada do podcastingu i tworzenia video.

To jest moje życzenie:

> Prostota i frajda iPadOS, ale wykorzystująca moc M4!

Wtedy dopiero będzie szansa, że liczba użytkowników #iPadOnly znacznie wzrośnie i takich zapaleńców jak ja będzie więcej…

[n]: https://michael.gratis/nozbe_pl
[np]: https://michael.gratis/nozbepersonal_pl
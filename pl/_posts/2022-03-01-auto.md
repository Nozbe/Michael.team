---
tags: [imagazine]

---


## Automatyzuj życie zawodowe i prywatne w 2022 roku!

Jednym z sekretów sukcesu jest konsekwencja. Wystarczy 10,000 godzin pracy na czymś, regularne pisanie, nagrywanie treści, czy codzienne ćwiczenia, lub dobry poranny rytuał… Jeśli którykolwiek z tych tematów jest Ci bliski, lub chcesz rozwijać się w którymś z nich w tym roku - czytaj dalej.

## Konsekwencja a upraszczanie

Sukcesem do konsekwencji w pracy i życiu jest redukowanie sobie bariery wejścia do minimum. Bo zawsze najtrudniej jest po prostu zacząć! Jeśli chcesz coś robić regularnie, to musisz sprawić, aby start do działania był jak najłatwiejszy.

Pisałem już o tym na łamach iMagazine w styczniu 2018 r., ale od tego czasu minęły 4 lata i technologia poszła na przód. Czas więc wrócić do tematu. Niech rok 2022 będzie rokiem automatyzacji!

## Automatyzacja otoczenia - czyli biura (domowego)

O moim biurze domowym było już w grudniowym iMagazine. Teraz skupię się na pewnych aspektach automatyzacyjnych, aby zainspirować Cię do uproszczenia środowiska pracy.

### Kabelki do ładowania strategicznie rozstawione po biurze

Zacznijmy od najprostszej sztuczki - przemyśl, gdzie chcesz lub musisz ładować urządzenia. Wstaw odpowiednie ładowarki do iPhone'ów, iPadów, Watch'a i innych sprzętów w tych miejscach, w których najczęściej ich używasz. Pracuję głównie #iPadOnly na iPadzie Pro 13 cali, więc ładowarki do niego mam aż w trzech miejscach w biurze oraz w dwóch dodatkowych - w mieszkaniu. Dzięki temu gdziekolwiek jestem i widzę, że bateria potrzebuje mocy, mogę doładować iPada, nie szukając ładowarek i kabelków. Tak samo strategicznie mam porozstawiane ładowarki do innych sprzętów.

### Nagrywanie podcastu i wywiady - kiedy coś się robi regularnie…

Do moich obowiązków należą: nagrywanie naszego anglojęzycznego podcastu NoOffice.FM, gościnne występy w audycji NieMaBiura.pl oraz udzielanie wywiadów do innych podcastów lub rozmowy z klientami Nozbe. W związku z tym zawsze jestem przygotowany, aby móc nagrywać praktycznie z marszu:

- Aparat SONY za teleprompterem jest ustawiony na stałe - tylko go włączyć!
- Mikrofon Shure MV7 umieszczony poniżej jest skonfigurowany jako główny mikrofon - nic nie trzeba podłączać.
- Światła ElGato KeyLight są zainstalowane - wystarczy je odpalić w menu iMaca - jedno albo oba.
- Inne światła w biurze to są inteligentne żarówki z Ikei spięte przez HomeKit - proszę tylko Siri o włączenie odpowiedniej sceny.

Oczywiście nie jest idealnie! Ideał byłyby wtedy, gdybym musiał wypowiedzieć tylko jedną komendę do Siri i wszystko by się włączało. Jeszcze nie udało mi się tego osiągnąć, ale co najważniejsze, nie muszę nic przestawiać, zmieniać, ustawiać ani podczepiać. Wszystko jest zwarte i gotowe do nagrywania.

### Reguła Marie Kondo - wszystko musi być na swoim miejscu

Polecam wszystkim przeczytanie książki Marie Kondo: *Magia sprzątania*, w której autorka tłumaczy, że jeśli rzeczy będą zawsze miały swoje specjalne miejsce, na które będą wracać, to w domu zawsze będzie porządek.

W ten sposób staram się funkcjonować. Każda rzecz w moim biurze domowym i w pozostałych pomieszczeniach w domu musi mieć swoje miejsce. Dzięki temu wszystko jest *pod ręką*. Jeśli czegokolwiek potrzebuję, wiem, gdzie po to sięgnąć. Mogę działać od razu! 

## Automatyzacja domu dzięki HomeKit

HomeKit od Apple ma swoje ograniczenia i błędy, ale pomimo to zachęcam do stopniowej automatyzacji Twojego domu. Dzięki HomeKit nie trzeba robić rewolucji w mieszkaniu. Można stopniowo *dodawać inteligencji* sprzętom, aby sobie ułatwić życie.

Szczególnie polecam moduł Shelly 2.5, który dzięki firmware kompatybilnym z HomeKit może służyć do automatyzacji zwykłych przycisków czy włączników. Są też na rynku już całkiem przystępne cenowo sprzęty od Eve, Meross, Aqara czy nawet z Ikei.

Poniżej przykłady automatyzacji, jakie wdrożyłem u siebie.

- Rano, codziennie o tej samej godzinie podnoszą się rolety we wszystkich sypialniach.
- Codziennie od 12:00 do 14:00 pracuję w skupieniu - wtedy automatycznie włączają mi się w biurze konkretne światła, aby to zasygnalizować.
- Kiedy zamykam drzwi w biurze, czujnik przy drzwiach przekazuje tą informację dalej i włącza się światło przed moim biurem, informujące domowników, aby nie wchodzić.

Mam takich scen i automatyzacji więcej. Możliwości są nieograniczone, więc warto spróbować!

## Automatyzacja pracy za pomocą Siri Shortcuts

Siri Shortcuts najpierw były po prostu aplikacją Workflows na iOS. Potem Apple ich kupił i wprowadził jako wbudowane w system iOS ułatwienia na iPady i iPhone'y. Od zeszłego roku Siri Shortcuts są dostępne w najnowszym MacOS Monterrey. Zachęcam Cię do skorzystania z nich!

Skróty można stworzyć w bardzo prosty sposób. Nie trzeba być programistą. Po prostu obserwuj swoje działania, i kiedy zobaczysz, że coś robisz regularnie, zastanów się, czy nie dałoby się stworzyć skrótu.

Oto kilka przykładów:

- Dziennik - skrót, który zadaje mi kilka pytań, po czym dodaje odpowiednio skomponowany wpis do pliku na dysku iCloud.
- Pomysł na wpis na blog - również zadaje mi kilka pytań i tworzy sformatowaną kopię roboczą wpisu.
- Artykuł na blog - formatuje tekst napisany przeze mnie i dodaje mu odpowiednie znaczniki oraz wrzuca do kolejki wpisów na mojej platformie blogowej. Tak też konwertuję ten artykuł do iMagazine i miesiąc po publikacji w magazynie, wrzucam na mojego bloga w języku polskim.
- Spotkanie video - uruchamia potrzebne mi aplikacje: Zoom i Nozbe w Split Screen oraz Slack w slide-over na iPadzie, abym miał wszystko dostępne na jednym ekranie urządzenia.

Skróty Siri Shortcuts na początku wymagają trochę nauki, ale, gdy się opanuje podstawy, stworzenie kolejnych zabiera już tylko kilka chwil. Podam Ci jeszcze jeden przykład z życia wzięty. Otóż nagrywaliśmy podcast "Nie Ma Biura" w wersji live na platformie StreamYard i podczas odcinka chcieliśmy pokazać widzom zdjęcia. Jednak, aby wyglądało to ładnie, muszą one być w formacie 16:9 a nie tradycyjnym 4:3. Wystarczyło odpalić Siri Shortcuts, ustawić akcję "wybierz zdjęcia", potem "zmień rozmiar" i na koniec "zapisz" i po sprawie. Nie trzeba było nawet uruchamiać żadnej aplikacji do obróbki zdjęć!

## Widgety na ekranie iPada czy iPhone'a

Najczęściej używane przez mnie aplikacje mają swoje Widgety, które umieszczam na ekranie Home Screen iPada i iPhone'a. Szczególnie polecam:

- Pogoda - warto wiedzieć, jak wyklaruje się sytuacja za oknem.
- Kalendarz - chcę mieć na oku terminy kolejnych spotkań.
- Nozbe - potrzebuję mieć na wierzchu listę priorytetów, abym o niczym nie zapomniał!
- Zdjęcia - fajnie, gdy system sugeruje mi ciekawe zdjęcie na dziś.

Przejrzyj aplikacje, których używasz i zobacz, dzięki jakim Widgetom nie trzeba często uruchamiać aplikacji, aby wiedzieć, jak sytuacja wygląda, co jest do zrobienia itd.

## Jeśli robisz coś często, to optymalizuj i automatyzuj!

Spróbuj być obserwatorem swojej pracy. Czy jest coś, co robisz często i regularnie, a co wcale nie wymaga myśli kreatywnej? Czy zrobienie czegoś wymusza na Tobie spędzenie wielu minut na przygotowaniu do tej czynności?

Jeśli tak, to spróbuj poświęcić czas w kolejny piątek na to, aby spróbować coś usprawnić, ulepszyć, zoptymalizować lub zautomatyzować. I daj mi potem znać na Twitterze na @MSliwinski, jak Ci poszło.

Dlaczego w piątek? Bo piątek powinien być dniem na optymalizację i ulepszanie. O tym było w październikowym iMagazine.

## P.S. 15 lat Nozbe!

Dzisiaj są 15-te urodziny Nozbe - firmy i aplikacji, którą założyłem, aby pomagać sobie jak i innym ludziom i zespołom się zorganizować. Udało nam się z tego tytułu wylicytować okładkę iMagazine na WOŚP. Mam nadzieję, że się Tobie podoba. Przy okazji dzisiaj pokazujemy nowe Nozbe, jeśli nie było Ci dane używać mojej aplikacji lub znasz wersję sprzed lat, zachęcam Cię do spróbowania nowego Nozbe właśnie dziś z okazji tych 15-tych urodzin. Dzięki!


[n]: https://michael.gratis/nozbe_pl
[np]: https://michael.gratis/nozbepersonal_pl
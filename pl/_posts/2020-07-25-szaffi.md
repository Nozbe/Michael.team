---
cover: szaffi.jpg
tag: [zycie]
---

# 100 tysięcy książek Finansowy Ninja!

Gratulacje dla [Michała "Szaffiego" Szafrańskiego][ms] z bloga [Jak Oszczędzać Pieniądze][jop] z okazji sprzedanej 100-tysięcznej kopii książki [Finansowy Ninja](https://Fin.ninja). Niesamowity wyczyn dla jakiegokolwiek autora książki, ale szczególnie dla kogoś, kto w pełni samodzielnie opublikował książkę. I okazało się, że miałem farta i mój zakup książki u Szaffiego był właśnie tym 100-tysięcznym 💯 i był to zupełny zbieg okoliczności!

<!--More-->

* TOC
{:toc}

## Historia dwóch Michałów, czyli jak się poznaliśmy z Szaffim

Poznaliśmy się ponad 6 lat temu. Na jesieni 2013 zatrudniłem w [Nozbe][n] jako szefa produktu [Rafała Sobolewskiego](https://twitter.com/sobolowy), który był czytelnikiem Michała i słuchaczem jego podcastu. On nas zapoznał, bo widział, że Michał używa Nozbe i do tego działa i myśli podobnie jak ja. Miał rację.

Zaczęło się od wywiadu w [20-stym odcinku podcastu Michała o historii Nozbe](https://jakoszczedzacpieniadze.pl/inwestowanie-we-wlasna-firme-z-nozbe), po czym następnie ja się zrewanżowałem wywiadem do trzeciego wydania [Productive! Magazine Polska](). Wtedy też pierwszy raz się spotkaliśmy "w realu":

{% include video.html id="yvgfa3624nM" %}

Dwa lata później pogadaliśmy o modelu pracy [No Office w odcinku 71-szym jego podcastu "Więcej Niż Oszczędzanie Pieniędzy"](https://jakoszczedzacpieniadze.pl/no-office-praca-zdalna-w-firmie-bez-biur-new).

Byliśmy w całkiem regularnym kontakcie, często rozmawialiśmy o biznesie, i w 2017 roku zaczęliśmy regularnie się spotykać "online" w ramach grupy "Mastermind" jeszcze z [Markiem][mwf] i [Bartkiem][lsw], o czym opowiedzieliśmy we czwórkę w [odcinku 120 WNOP o grupach Mastermind](https://jakoszczedzacpieniadze.pl/mastermind-co-to-jest-i-jak-go-zrobic). Do teraz prawie każdego tygodnia w piątek się spotykamy i gadamy.

## Fenomen książki "Finansowy Ninja"

Michał rozwalił system swoją książką. Nie dość, że jest to bardzo dobra merytorycznie pozycja, która pokazuje jak dbać o swoje finanse i jak oszczędzać - coś, co jest bliskie mojemu sercu i czego niestety nie uczą w szkole. Dodatkowo jednak Michał pokazał, że można zupełnie pominąć tradycyjny rynek wydawniczy i pójść w 100% self-publishing, czyli być autorem, producentem i sprzedawcą swojej książki.

To, że jego książka świetnie się sprzedaje, wynika nie tylko z tego, że jest dobra czy że Michała blog jest popularny, ale głównie z tego, że Szaffi po prostu jest świetnym sprzedawcą. Wystarczy zobaczyć to video promujące książkę:

{% include video.html id="WM63fHtVOrA" %}

Który rozkłada na części pierwsze w 36. minucie swojego rewelacyjnego wystąpienia na InfoShare 2017:

{% include video.html id="Y-R1EJ3EqcU" start="2160" %}

## Nasza przyjaźń i droga do 100 000 sprzedanych egzemplarzy

Dzięki wspólnemu Mastermindowi i ciągłemu kontaktowi mogliśmy wzajemnie uczyć się od siebie, lepiej się poznawać i na dobre zaprzyjaźnić. W roku 2018 wspólnie wystąpiliśmy na konferencji InfoShare, [ja mówiłem o pracy w modelu "No Office"](/InfoShare) a on o "Życiu na własnych zasadach", gdzie w 20-tej minucie wspomniał o mnie:

{% include video.html id="A6Uhm_vdsoQ" start="1200" %}

W międzyczasie sprzedaż książki szła świetnie, i już od kilku miesięcy Szaffi przygotowywał się do osiągnięcia magicznej granicy 100 tysięcy sprzedanych egzemplarzy. Kupiłem jeden z pierwszych egzemplarzy książki kilka lat temu, ale dałem go w prezencie mojemu bratu, dlatego myślałem, aby kupić znowu jego książkę do swojej biblioteczki. Do tego miałem pomysł, aby dać ją w prezencie kilku osobom...

### Wczoraj, piątek 24 lipca, czyli dzień w którym strzeliłem 100-tysięczny egzemplarz

Co piątek rano ustalamy, czy tego dnia będziemy mieli spotkanie Mastermind. Mamy wspólnego czata we czwórkę za pomocą aplikacji Telegram (do której przeszliśmy na moją prośbę z FB Messengera). Bartek zwrócił naszą uwagę na wpis Szaffiego na Fejsie, w którym ogłosił, że na pewno tego dnia właśnie "pyknie" 100 tysięcy. Pomyślałem sobie, że skoro tak, to może teraz jeszcze zrobię zakupy i jak się uda, to do naszego Masterminda o godzinie 15-tej u Szaffiego pęknie 100-tka i będziemy mogli na spotkaniu oblać temat.

Kupiłem 3 egzemplarze (jeden dla siebie, dwa na prezenty) bo przy okazji wysyłka była gratis. Dałem znać chłopakom na Telegramie... po czym Szaffi szybko odpisał:

> Michał - oficjalnie kupiłeś wśród tych trzech egzemplarz 100k!

Wow, zbaraniałem. Chciałem Michałowi pomóc a trafiłem w setkę. Napisałem mu, że i tak pewnie nikt nam nie uwierzy, że tak mi się trafiło, że i tak wszyscy stwierdzą, że to była jakaś "ustawka" wśród kumpli... i że może tych moich trzech egzemplarzy niech nie liczy do sumy... ale Szaffi odpisał stanowczo, jak to on potrafi:

> Ja nie koloryzuję rzeczywistości. Jest jaka jest. Ty masz egzemplarz 100k i już to publicznie nawet napisałem w komentarzu pod wpisem na FB. :)

Po czym dodał:

> I to, że to właśnie Ty masz "egz. 100k" to też zajebista klamra. Wszyscy byliście w tym od początku i jak widać milestony też wpadają z Waszym udziałem i to jest mega cool :D

I przyznam się szczerze, że też się bardzo cieszę. Widocznie tak miało być. Jak ktoś nie będzie chciał w to uwierzyć, to trudno. My wiemy jak było.

A co najważniejsze, wiemy, że Szaffi zrobił coś niesamowitego i samodzielnie napisał, wydał i sprzedał ponad 100 tysięcy egzemplarzy swojej książki "Finansowy Ninja" i jest prawdziwym pionierem w tym temacie.

Z całego serca mu gratuluję i dziękuję za przyjaźń i wsparcie! 👊

[jop]: https://jakoszczedzacpieniadze.pl/
[ms]: https://twitter.com/szaffi
[mwf]: https://malawielkafirma.pl
[lsw]: https://liczysiewynik.pl
[n]: https://michael.gratis/nozbe_pl
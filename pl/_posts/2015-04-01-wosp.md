---
tags: [imagazine]
cover: "wosp.jpg"
---

# Produktywność w 2015 - opis okładki Nozbe z 50. numeru iMagazine

Piszę do iMagazine od początku jego istnienia i bardzo się cieszę z tego, że jestem częścią ekipy redakcyjnej. Oprócz wspólnych zamiłowań do sprzętu z pod znaku Apple, wszyscy mamy też podobne wartości. Chcemy, aby nasze (redakcji i czytelników) życie było przede wszystkim bardziej przyjemne, ale też lepiej zorganizowane oraz abyśmy nigdy nie zapominali o tych, którzy mogą potrzebować naszej pomocy. Dlatego decyzję zarządu iMagazine, by raz w roku okładkę naszego magazynu dawać "pod młotek" i przekazywać cały dochód z tej "imprezy" na WOŚP, uważam za genialny. W tym roku wraz z zespołem Nozbe postanowiliśmy spróbować naszych sił. Jak wiecie, udało się podbić cenę do rekordowego poziomu i "wygrać" okładkę lutowego, 50. już numeru iMagazine. W dzisiejszym felietonie chciałbym opowiedzieć o projekcie tej okładki, gdyż nie był on wcale przypadkowy.

<!--More-->

{% include lang.date.html date="2015-03-01" month=true %}

> Ten felieton jest z wydania z {{ langdate }} [iMagazine](https://imagazine.pl){:target='_blank'}

* TOC
{:toc}

## Na początku było sporo pomysłów...

Mamy w zespole dwóch designerów i jak tylko dowiedzieli się, że wygraliśmy (a było to o pierwszej w nocy z soboty na niedzielę... był stres!), ruszyli w wir pracy. W następnym tygodniu powstało ponad 20 propozycji. Badaliśmy różne kierunki, bardziej marketingowe, mniej... bardziej motywacyjne... i w końcu stwierdziliśmy, że okładka nie może być reklamą. Okładka powinna motywować, bo przed nami wszystkimi jest rok 2015 i chcemy, aby był jak najlepszy. Wobec tego i mimo wielu świetnych propozycji, na czoło wyścigu zaczął wysuwać się pomysł z ludzikiem, który "kontroluje rzeczywistość". Gdy już mieliśmy punkt wyjścia, reszta pracy szła nam sprawnie:

## Hasło: "Kontroluj rzeczywistość"

Hasłem Nozbe jest angielskie: Simply Get Everything Done, które na nasze tłumaczymy jako: "Po prostu działaj skutecznie", ale zamiast używać naszego głównego sloganu, zdecydowaliśmy się na nowe hasło. Dlaczego? Właśnie dlatego, że nowy rok, że nowe wyzwania, że często tracimy kontrolę nad tym, co się wokół dzieje. Jesteśmy zewsząd bombardowani informacjami... i coraz częściej brakuje nam poczucia kontroli - a tylko dzięki niemu może nam się udać zapanować nad wszystkim i zwiększyć produktywność.

## Mamy czasami aż 4 ręce!

Nie, nasz ludzik z okładki wcale nie jest kosmitą. Ma aż 4 ręce, ponieważ często wydaje nam się, że, aby zapanować nad wszystkim, co się wokół dzieje, potrzeba dodatkowych rąk! Nie miewasz czasem wrażenia, że żonglujesz większą liczbą spraw niż fizycznie da się ogarnąć? Stąd te cztery mocno zakręcone ręce.

## Notatnik

Notatnik na samej górze rysunku, trzymany przez naszego ludzika jest symbolem tego, że trzeba sprawy zapisywać. Niekoniecznie w notatniku, można w aplikacji, w telefonie, w komputerze, na tablecie... Gdziekolwiek. Symbol notatnika oznacza: "zapisuj sprawy". Jeśli śledzisz moje felietony, pamiętasz pewnie ten z zeszłego roku o "inboksach". Pisałem, że nie powinno się polegać wyłącznie na swoim umyśle. Lepiej go odciążyć, zapisując wszystkie ważne myśli, pomysły, o wydarzeniach już nie wspomnę, w konkretnych miejscach i potem je regularnie przeglądać. Symbolem takiego właśnie podejścia jest notatnik.

## Hantle do ćwiczeń

Jeśli śledzisz mnie na Twitterze lub Instagramie lub czytasz mojego bloga (polecam! :-), to wiesz, że w zeszłym roku zrzuciłem około 10kg i zacząłem regularnie uprawiać sport i nawet wystartowałem w kilku triatlonach. Nie ma produktywności bez dobrej kondycji fizycznej. Ten ciężarek pokazuje, że będąc w formie, można dużo więcej osiągnąć. Jeśli uprawiasz sport, Twoje ciało dostaje regularną dawkę "endorfinek", czyli naturalnego narkotyku szczęścia i sam ze sobą czujesz się lepiej. Oprócz tego, osiąganie kolejnych celów (zrzucanie kilogramów, bicie własnych rekordów) w ćwiczeniach motywuje do podobnie ambitnego działania w życiu zawodowym.

## iPhone z zainstalowaną aplikacją do zadań

Oczywiście nie mogliśmy się powstrzymać, i pokazaliśmy iPhone'a z aplikacją Nozbe. Co więcej, jeśli się uważnie przyjrzysz okładce, nasz ludzik wykonuje gest "swipe right" na zadaniu, co powoduje zaznaczenie tego zadania jako "zrobione" :) I o to nam chodziło. Chcemy pokazać, że smartfon może być świetnym narzędziem do zarządzania zadaniami, przy czym odhaczanie zadań przez tapnięcie albo gest daje niesamowite poczucie satysfakcji. Jak wiesz, Nozbe jest dostępny na wszystkie liczące się platformy, a obecna wersja aplikacji wybitnie dobrze sprawdza się iPhonie.

## Słuchawki do telefonu

Dodatkowym elementem są słuchawki podłączone do iPhone'a. Nasz ludzik, podobnie jak ja, uważa, że nie ma co marnować czasu - spacerując (lub tak jak on, jeżdżąc na deskorolce), można słuchać podcastów (mam nadzieję, że słuchasz "Nadgryzionych"?) lub audiobooków. Sam jestem fanem książek audio i dzięki nim, pochłaniam ponad 30 tomów rocznie. To znaczy... ktoś mi je zawsze czyta :-)

## iWatch z Nozbe...

2015 to rok zegarka od Apple, więc i tutaj nie mogło go zabraknąć. Co więcej, obecnie ostro pracujemy nad naszą aplikacją na tego smartwatcha. Chcemy być gotowi z odpowiednią wersją Nozbe już w dniu premiery. Jestem przekonany, że ten zegarek bardzo mocno wpłynie na sposób korzystania z telefonów oraz na naszą produktywność... Stawiamy na to. Nasz ludzik z okładki, jako nowoczesny gość, też w to wierzy :-)

## Piłka

Wracając do tematu czterech rąk i żonglowania - piłka jest tym dodatkowym elementem, nieprzewidzianym w naszym życiu, nad którym też musimy zapanować. Stąd nasz ludzik, pomimo zapracowania, musi jeszcze kontrolować tę piłeczkę - czyli wszystkie niezaplanowane sytuacje, "wrzutki" i sprawy do załatwiania.

## Deskorolka

Na naszej okładce symbolizuje ruchomy grunt, jaki każdemu zdarza się mieć pod nogami - bywa, że coś nam "ucieka". Deskorolka sprawia, że ludzik musi w całym wirze spraw zapanować jeszcze nad tym, aby mu ziemia nie uciekła spod nóg i aby udało mu się utrzymać balans. Wiadomo, że równowaga nie jest czymś stałym, ale trzeba jej pilnować i ciągle dbać o jej utrzymanie.

## Logo Nozbe

Logo na dole to nasz sposób na podpisanie się pod tym wszystkim, co ta okładka reprezentuje i na złożenie Ci życzeń szczęśliwego i owocnego roku 2015. To także sposób na podpisanie się pod akcją iMagazine i WOŚP. Mamy szczęście, że Nozbe jest dochodowym biznesem, który pomaga setkom tysięcy ludzi na całym świecie. Co miesiąc, płacąc podatek dochodowy, oddajemy pewien stały procent naszego dochodu na cele charytatywne i dzięki temu możemy bez problemu angażować się w różne akcje, m.in. takie jak ta w iMagazine. Piszę to nie, żeby się chwalić, ale by nakłonić Ciebie na zrobienie tego samego. Na odkładanie co miesiąc małego, ale stałego procentu dochodu na cele dobroczynne. Z czasem zbiera się niezła kwota i wtedy można naprawdę komuś pomóc i zmienić życie na lepsze.

## Kontroluj rzeczywistość w 2015 roku!

Tego Ci życzę i mam nadzieję, że nasza okładka oraz cała ta akcja spodobała Ci się. Przed nami marzec. Zostało jeszcze sporo miesięcy, aby zmienić coś w tym roku - coś ulepszyć, zaplanować. Zachęcam Cię do wyznaczenia sobie celów (zobacz mój felieton z lutego) i skutecznej ich realizacji w 2015 roku!




![{{ page.title }}](/img/{{ page.cover }})

[n]: https://nozbe.com/pl/?a=mike
[np]: https://nozbe.com/pl/personal/?a=mike
---
tags: [imagazine]
cover: "wakacje.jpg"
---

# iPhone-Only na wakacjach? Dlaczego nie warto brać w podróż komputera... ani nawet iPada.

Właśnie wróciłem z "miesiąca miodowego" ze swoją żoną. Taki romantyczny wyjazd we dwoje z okazji 11 rocznicy ślubu. Próbujemy tak się wyrwać co roku i prawie zawsze nam się udaje. Moi rodzice opiekują się w tym czasie naszymi pociechami, a my mamy czas tylko dla siebie. Tym razem pojechaliśmy do Włoch i na ten wyjazd żadne z nas nie zabrało laptopa. Ja wziąłem mojego iPada Pro.

<!--More-->

{% include lang.date.html date="2016-05-01" month=true %}

> Ten felieton jest z wydania z {{ langdate }} [iMagazine](https://imagazine.pl){:target='_blank'}

* TOC
{:toc}

## Dlaczego zabrałem iPada Pro?

Dobre pytanie. Bo miałem do napisania jeszcze jeden artykuł; bo zawsze podróżuję z iPadem; bo jestem "iPad Only" i jakbym musiał chwilkę popracować, to bym mógł to zrobić na iPadzie; bo jak nie ma ciekawych filmów w hotelu, to zawsze można obejrzeć coś na Netflixie na iPadzie; bo łatwiej zamawiać hotele i czytać przewodniki na dużym ekranie iPada...

Powodów, dla których warto brać iPada na taki wakacyjny wyjazd jest więc sporo.

Ale czy na pewno?

Byliśmy we Włoszech 10 dni. iPada prawie wcale nie używałem. Za to musiałem wszędzie się z nim wozić. I po co, skoro mam "iPada nano" w kieszeni?

Kolejny powód, dla którego iPhone w rozmiarze "Plus" jest super. Bo to jest właśnie "iPad nano".

- Chciałem zamówić hotel? Odpalałem aplikację Booking.com na iPhonie.
- Chciałem poczytać o Rzymie? Czytałem przewodnik na Kindle lub artykuły na Wikipedii... a skoro iPhone'a miałem pod ręką, to czytałem na nim.
- Chciałem wynająć samochód? Większość firm i tak ma strony już dostosowane do telefonów, więc nie było problemu.
- Chciałem puścić muzykę? Cała moja kolekcja jest i tak na iPhonie a nie na iPadzie.
- Chciałem znaleźć jakieś miejsce? Zarówno Google Maps jak i Apple Maps są znacznie poręczniejsze na iPhonie.
- Chciałem pobiegać dookoła Watykanu lub Koloseum? I tak biegałem z iPhonem i aplikacją Runkeeper.
- Potrzebowałem nawigację offline w samochodzie? Aplikacja Navigon była gotowa do akcji ze wszystkimi mapami Włoch... w telefonie.
- Potrzebowałem pokazać kartę pokładową, wsiadając do samolotu Ryanair? Dodałem do Wallet'a na telefonie i pokazałem... na zegarku Apple Watch :-)

Czyli po co mi iPad? Może chociaż do pracy?

- Potrzebowałem poprawić jeden artykuł? Odpaliłem go w aplikacji 1Writer z Dropboksa na iPhonie, poprawiłem i zapisałem... i gotowe.
- Musiałem coś sprawdzić w moich notatkach? Evernote jak najbardziej śmiga na iPhonie, dzięki czemu znalazłem wszystko, czego potrzebowałem.
- Musiałem nagrać odcinek podcastu? Podłączyłem mój mikrofon Rode prosto do iPhone'a.
- Otrzymałem w Nozbe zadanie do szybkiego zerknięcia? Cóż, nasza aplikacja działa świetnie na iPhonie Plus - nawet (a może w szczególności!) w poziomie.

No tak... ale jak oglądać filmy z iPhone'a?

Otóż większość hoteli ma już w pokojach nowoczesne telewizory LCD z portami HDMI. Ja w każdą podróż biorę ze sobą wiele kabelków i jednym z nich jest zwijany w rolkę przewód HDMI oraz przejściówka HDMI-Lightning. Dzięki tym kabelkom podłączam iPhone'a do telewizora i puszczam filmy z iTunes lub Netflixa prosto na duży ekran telewizora.

Dużo wygodniejsze niż oglądanie filmów na stosunkowo małym ekranie iPada (12" vs 42").

Na urlopie chętniej do ręki biorę telefon...

Myślę, że sam fakt bycia na urlopie powoduje, że nie sięgam tak chętnie po iPada, ponieważ bardzo kojarzy mi się z pracą. Podczas wypoczynku po prostu wolę telefon, bo jest zawsze pod ręką.

A jak już wyżej wspomniałem, iPhone w rozmiarze Plus nie jest już praktycznie telefonem, ale "iPadem nano", więc świetnie się sprawdza na wyjazdach.

Ponadto aplikacji do zarządzania podróżą i jej umilania jest mnóstwo i niemal wszystkie są wyśmienicie dostosowane do mniejszego ekranu iPhone'a.

Nie wspomnę już nawet o reakcjach ludzi, którzy ciągle oczy wytrzeszczają na widok mojej karty pokładowej na Apple Watch'u. No ale to już taki bonus, niezwiązany z tym felietonem :-)

Na wakacje - tylko iPhone. Laptopy i iPady zostają w domu.

To jest mój wniosek. Następnym razem nie biorę iPada. Zostaje w domu. Biorę tylko iPhone'a "Plus" i niezbędny zestaw kabelków.

A co ty zabierasz na swoje wakacje?

![{{ page.title }}](/img/{{ page.cover }})

[n]: https://michael.gratis/nozbe_pl
[np]: https://michael.gratis/nozbepersonal_pl
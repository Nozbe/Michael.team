---
tags: [imagazine]
cover: "now250926.jpg"
---

# KLUCZOWE GODZINY – jak zmienić świat 2 godziny dziennie

Jako właściciel firmy, menedżer, lider zespołu czy profesjonalista w swojej dziedzinie masz mnóstwo pracy i dzięki temu świetnie spisujesz się w swej roli. Radzisz sobie tak dobrze, że nie możesz znaleźć ani krzty wolnego czasu. Jest to coraz bardziej frustrujące, ponieważ oprócz zarządzania, delegowania i prowadzenia zespołu, potrzebujesz także trochę czasu na pracę w skupieniu. Za każdym razem, gdy potrzebujesz przestrzeni na kreatywność, aby wreszcie rozwinąć nowy pomysł… w natłoku obowiązków nie możesz wygospodarować nawet godziny. Mierzyłem się z podobnym problemem jako szef Nozbe. Ale skoro jestem maniakiem produktywności, przestudiowałem wiele książek o zarządzaniu czasem, próbując znaleźć rozwiązanie… i myślę, że je mam: *KLUCZOWE GODZINY*. Jeśli też potrzebujesz pomocy w znalezieniu czasu na strategiczną i twórczą pracę, zobacz jak to robię:

<!--More-->

![{{ page.title }}](/img/{{ page.cover }})

{% include lang.date.html date="2025-10-01" month=true %}

> Ten felieton jest z wydania z {{ langdate }} [iMagazine](https://imagazine.pl){:target='_blank'}

* TOC
{:toc}

## KLUCZOWE GODZINY w jednym zdaniu

> KLUCZOWE GODZINY to zablokowanie 2 godzin zawsze o tej samej porze dnia – od poniedziałku do czwartku, aby pracować nad jednym pomysłem lub koncepcją tygodniowo.

To wszystko. To jest ta magia. 1 nowy pomysł. 2 godziny dziennie. 4 dni w tygodniu. Ta sama pora dnia. Zablokowane w kalendarzu tak, by nikt ani nic ci nie przeszkodziło. Zapewniasz sobie w ten sposób 8 godzin tygodniowo na pracę w skupieniu nad istotnymi pomysłami. Wiem, brzmi banalnie, ale obiecuję, że to zmieni twoje życie.

Od kiedy wdrożyłem KLUCZOWE GODZINY, doświadczam najbardziej produktywnych tygodni w życiu. Udoskonalam ten koncept od 6 lat i wszystkie jego elementy są przemyślane oraz sprawiają, że ten system jest skuteczny. Zatem po kolei:

## 1 pomysł na tydzień

Dlaczego tylko 1 pomysł na tydzień? Ponieważ pomysły potrzebują czasu i twórczego myślenia. Pracując nad pomysłem zbyt szybko, nigdy nie poznasz go naprawdę głęboko, nie zrozumiesz go i nie przeanalizujesz konsekwencji jego wdrożenia. Dlatego wybieram tylko 1 pomysł tygodniowo. Każdego piątku, podczas cotygodniowego przeglądu, patrzę na projekt KLUCZOWE GODZINY ze wszystkimi wypisanymi pomysłami i wybieram ten, który najbardziej mnie ekscytuje lub jest najistoniejszy dla mojego biznesu. Wpisuję go na sesje KLUCZOWYCH GODZIN na kolejny tydzień.

Wybierając pomysł, często zadaję sobie pytanie z książki „Jedna rzecz”: *Jaką jedną rzecz mogę zrobić dzisiaj, ale taką, że gdy będzie zrobiona, wszystko inne stanie się prostsze albo nieistotne?*

## 2 godziny pracy w skupieniu dziennie

W ciągu 18 lat prowadzenia Nozbe przeczytałem dziesiątki książek o produktywności i przetestowałem niezliczone pomysły na optymalizownaie pracy. Ciągle przekonywałem się, że w praktyce najlepiej sprawdza sie **zasada 2 godzin**.

Oznacza to, że, aby pracować nad czymś wymagającym głębokiego myślenia, musiałem zablokować 2 godziny, które mogłem spędzić w nieprzerwanym  skupieniu. 120 minut później miałem albo rozwiązany problem albo sprawę przeanalizowaną na tyle, by można ją było dalej rozwijać.

Dlaczego 2 godziny? Odkryłem kilka powodów:

- 2 godziny to wystarczająco długo, by naprawdę zgłębić temat i w pełni się na nim skupić, znaleźć sedno sprawy.
- Blok 2 godzin jest na tyle krótki, że gdy wpiszę go w kalendarz, zwykle nikt się do mnie nie dobija z prośbą o feedback. Prawie zawsze można poczekać te 2 godziny.
- 2 godziny zdejmują ze mnie presję szybkiego znalezienia rozwiązania – nawet jeśli na rozgrzewkę potrzebuję pół godziny, mam jeszcze półtorej na pracę nad tematem.
- 2 godziny to zwykle maksimum czasu, który daję radę spędzić w pełnej koncentracji nad jednym zadaniem. Poźniej często zaczynam już czuć zmęczenie i potrzebuję zmiany tempa.

Dlatego dwugodzinny blok czasowy to mój najskuteczniejszy sposób na pracę kreatywną.

## Od poniedziałku do czwartku – 2 godziny dziennie… o tej samej porze

Kluczem do ułatwienia sobie działania jest ograniczenie liczby decyzji do minimum. Już postanowiłem, że będę pracował nad jednym pomysłem tygodniowo, 2 godziny dziennie i będzie się to działo 4 dni z rzędu, od poniedziałku do czwartku. Teraz najtrudniejsze – staram się też z góry zdecydować, by pracować o tej samej porze dnia.

Tak jest – okazało się, że najskuteczniejszy jestem, gdy 2-godzinny blok przypada zawsze o tej samej porze dnia. Odkryłem, że po porannych spotkaniach między godziną 9 a 11 jestem gotów zmierzyć się z najtrudniejszymi zadaniami, więc blokuję kolejny przedział: 11–13, by pracować nad pomysłem z KLUCZOWYCH GODZIN.

O 11:00 w telefonie ustawiam tryb „nie przeszkadzać”, w gabinecie zapala się automatycznie inteligentna żarówka i to sygnał, by podjąć mój pomysł z KLUCZOWYCH GODZIN, przeanalizować, gdzie skończyłem temat poprzedniego dnia i pracować dalej. Aby to działało, muszę być konsekwentny i nie umawiać na ten czas żadnych spotkań.

Po zakończeniu dwugodzinnego bloku piszę sprawozdanie z tego, co osiągnąłem, i pozwalam umysłowi „zrobić swoje”. Podświadomie nadal analizuję problem, ale nie myślę o nim aktywnie. Tak jakby „przesypiam się z tematem”.

Bardzo często, wracając następnego dnia do pracy nad pomysłem, mam świeże spojrzenie i kolejne wnioski co do tego, jak go rozwiązać. Ta doba przerwy jest celowa i daje nową energię, by wrócić do problemu z innej perspektywy.

Dlatego właśnie celem KLUCZOWYCH GODZIN nie jest praca nad pomysłem przez 8 godzin ciurkiem – bo byłoby to wyczerpujące i nie dałoby oczekiwanych efektów. Chodzi o 8 godzin w tygodniu – ale tylko 2 godziny dziennie, by skończyć temat we czwartek.

## W piątek przeglądam pracę i decyduję, co dalej

W mojej firmie piątek to wyjątkowy dzień – nie pracujemy wtedy nad codziennymi zadaniami. Robimy „przegląd tygodnia”, czyli sprawdzamy wszystkie zadania, projekty i kalendarz z minionego tygodnia oraz planujemy kolejny. Potem ten dzień przeznaczamy na rozwój zawodowy. Pisałem o tym – w Nozbe nazywamy ten dzień „Piąteczkiem”.

W koncepcji KLUCZOWYCH GODZIN piątek to też czas na przejrzenie tego, co zrobiłem przez poprzednie 4 dni w blokach pracy głębokiej. Jeśli pomysł jest rozwinięty, spisuję wszystko i deleguję komuś z zespołu, lub trafia on na listę rzeczy do wdrożenia w przyszłości. Jeśli nie jest gotowy, decyduję, czy chcę nadal nad nim pracować w kolejnym tygodniu, czy wracam do niego później, a na tapet biorę nowy temat.

Każdy piątek to nowa decyzja. Czasem chcę kontynuować ten sam wątek, ale zazwyczaj wolę zmienić temat dla odmiany. Tak czy inaczej, ważne jest notowanie wniosków po każdym tygodniu. Spisuję co odkryłem, co zacząłem, co skończyłem, czego jeszcze nie wiem. Dzięki temu, gdy wrócę do tego pomysłu, będę mógł łatwo się wdrożyć i działać dalej.

## KLUCZOWE GODZINY = praca nad 1 pomysłem przez 2 godziny dziennie, żeby zmieniać świat!

Zachęcam cię do wypróbowania pomysłu KLUCZOWYCH GODZIN. Zaplanuj dwugodzinny blok na przyszły tydzień od poniedziałku do czwartku i poświęć go jednej idei. Przekonasz się, jak wielki postęp zrobisz i ile satysfakcji daje taka praca. Bez przerywania, bez rozpraszaczy… tylko głęboka praca w skupieniu.

Jeśli ostatnio brakowało ci czasu na najbardziej kreatywne pomysły, daj koncepcji KLUCZOWYCH GODZIN szansę i napisz mi, jak ci poszło. Chętnie usłyszę o twoich sukcesach i razem je uczcimy!

## PS. Jakie książki zainspirowały mnie do stworzenia techniki KLUCZOWYCH GODZIN?

KLUCZOWE GODZINY to koncepcja będąca mieszanką pomysłów z kilku książek i autorów, zwłaszcza:

- „Praca głęboka”, autor: Cal Newport
- „Esencjalista” i „To proste”, autor: Greg McKeown
- „Jedna rzecz”, autorzy: Gary Keller i Jay Papasan
- „Getting Things Done”, autor: David Allen
- „Hell Yes or No”, autor: Derek Sivers


[n]: https://michael.gratis/nozbe_pl
[np]: https://michael.gratis/nozbepersonal_pl
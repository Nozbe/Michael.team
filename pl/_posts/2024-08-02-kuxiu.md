---
tags: [produktywnosc]
cover: "kuxiu.jpg"
---

# Kuxiu X33 Pro Max - podstawka do iPada Pro M4 13 cali

W tym wydaniu iMagazine niecodzienna sytuacja, bo nie tylko napisałem felieton produktywnościowy, gdzie opisuję wpływ zmiany parametrów iPada Pro M4 na jego pozycję wśród sprzętów Apple, ale też piszę krótką recenzję akcesorium, które do tego iPada kupiłem na Instagramie!

<!--More-->

![{{ page.title }}](/img/{{ page.cover }})

## Magnetyczna podstawka do iPada Pro - po co to komu?

Zacznijmy od tego, że iPada Pro używam prawie zawsze wpiętego w klawiaturę Magic Keyboard jak pracuję poza biurem lub w podróży. Jednak jak jestem w biurze domowym, to tam lubię pisać felietony tak jak ten, z iPadem przekręconym w formie pionowej. Oprócz tego lubię iPada ustawionego trochę wyżej i bardziej ergonomicznie. Szczególnie jak coś na nim czytam lub oglądam. Dlatego od zawsze mialem dedykowaną podstawkę na iPada na biurku.

Niestety nowy iPad Pro M4 ma magnesy w innych miejscach niż ten stary M1 czy M2. Więc moja podstawka poszła… w odstawkę. Więc któregoś dnia przeglądając Instagram (zapraszam do śledzenia: [@michaelsliwinski][i]) zauważyłem reklamę tego stojka do iPada od "renomowanej" chińskiej marki Kuxiu. Oczywiście nie znam tej marki ani jej produktów, ale video promujące mieli świetne i cenę 122 dolary, która może nie była najniższa ale stwierdziłem, że zaryzykuję. Po szybkim procesie zakupu, podstawka przyleciała do mnie prosto z Chin w przeciągu mniej niż tygodnia.

![{{ page.title }} 2](/img/kuxiu-2.jpg)

## Aluminium, nowe magnesy i wsparcie dla Smart Connector

Okazało się, że podstawka jest faktycznie ładnie zrobiona z ciemno szarego aluminium. Nie jest to wprawdzie taki kolor jak mój prawie czarny iPad Pro, ale to nie przeszkadza. Wykonanie bardzo solidne. Aż trochę za bardzo, bo jeszcze ta podstawka ciężko chodzi, ale myślę, że z czasem się wyrobi.

Natomiast wszystkie funkcje ma bez pudła. Smart Connector działa. Wystarczy podłączyć do prądu (nawet przeplatany kabelek USB-C dołączyli do zestawu) i można po prostu przyłożyć iPada i się od razu ładuje. Jedyny mały mankament to taki, że skoro korzystamy ze Smart Connector to iPadOS myśli, że mamy wpiętą klawiaturę. Dlatego jeśli z takiego zadokowanego iPada chcemy korzystać, to albo używajmy klawiatury Bluetooth - ja mam fenomenalną Logitech Ergo - albo jak trzeba coś wpisać, należy wywołać klawiaturę ekranową.

Magnesy trzymają iPada wyśmienicie więc nie ma zagrożenia, że mój nowy drogi sprzęt spadnie i coś mu się stanie.

![{{ page.title }} 3](/img/kuxiu-3.jpg)

## Regulowanie we wszystkie strony - pion, poziom, stać lub leżeć!

Dodatkowym atutem tej podstawki jest fakt, że jest regulowana na naprawdę wszystkie sposoby. Nie tylko można ustawić iPada wysoko w pionie czy poziomie, ale także można go ułożyć nisko, aby można było na nim notować lub rysować. Dzięki temu ta podstawka staje się wszechstronnym akcesorium dla nowego iPada.

Nie jestem rysownikiem ale z ołówka i iPada korzystam często. Szczególnie jest to przydatne jak przygotowuję jakiś konkretniejszy feedback dla zespołu. Robię zrzuty ekranu naszej aplikacji i potem ołówkiem Pencil Pro po nich rysuję, aby dać znać programistom co trzeba poprawić, przestawić lub przeprojektować.

![{{ page.title }} 4](/img/kuxiu-4.jpg)

## Warto? Tak, nawet jeśli nie jesteś #iPadOnly jak ja!

Nie jest to może tania podstawka, ale jest bardzo dobrze i solidnie wykonana i do tego wspiera Smart Connector, dlatego nie żałuję mojego impulsywnego zakupu na Instagramie.

Przy okazji polecam użyć do niej ładowarki Anker 523 - tej z 47W i dwoma portami USB-C. Do jednego portu podłączyłem tą podstawkę a do drugiego mam luźny kabel, który mogę zawsze wpiąć w Magic Keyboard.

Wracając do podstawki, myślę, że jest to przydatne akcesorium nie tylko dla osób, które głównie pracują na iPadzie jak ja. Także osoby pracujące na Maku z niej skorzystają, jeśli potrzebują osadzić sobie iPada obok i móc z niego korzystać albo jako z drugiego ekranu, albo po prostu jako z dodatkowego komputera ustawionego w sposób ergonomiczny.

![{{ page.title }} 5](/img/kuxiu-5.jpg)

Plusy:

`+ Dobre i solidne wykonanie`
`+ Materiały premium: aluminium`
`+ Wsparcie dla Smart Connector`

Minusy:

`- Mogłoby być tańsze, ale cena OK.`


![{{ page.title }} 6](/img/kuxiu-6.jpg)

[i]: https://instagram.com/michaelsliwinski

[n]: https://michael.gratis/nozbe_pl
[np]: https://michael.gratis/nozbepersonal_pl
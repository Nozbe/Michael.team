---
tags: [imagazine]
cover: ipadonly.jpg
---

# #iPadOnly - od eksperymentu, poprzez książkę, aż do stylu życia

Dawno dawno temu (mineło niemal sześć lat!) zacząłem wykorzystywać iPada nie tylko do konsumowania treści, ale także do pracy. Zaczęło się od eksperymentu 8 kwietnia 2012 r., kiedy to odebrałem świeżo zamówionego, białego iPada 3 z ekranem Retina, łączem 3G i klawiaturą bluetooth ZaggKeys Flex. 

<!--More-->

{% include lang.date.html date="2018-04-01" month=true %}

> Ten felieton jest z wydania z {{ langdate }} [iMagazine](https://imagazine.pl){:target='_blank'}

* TOC
{:toc}

## Zmiana sposobu pracy...

Najpierw, w ciągu 30 dni chciałem sprawdzić, czy będę w stanie tak zmienić sposób pracy, aby około 80% z zadań móc wykonać na iPadzie. Pomimo, iż był to iPad oparty na iOS6 ze wszystkimi ograniczeniami tamtego systemu, udało się. Nie chciałem już pracować inaczej. Co więcej, namówiłem mojego kolegę Augusto Pinauda, który też pracował tylko na iPadzie, żebyśmy wspólnie napisali książkę. W ten sposób rok później, 12 lipca 2013 r., powstała książka „#iPadOnly - The first real post-PC book. How to use only your iPad to work, play and everything in between”.

Opisaliśmy w niej naszą filozofię pracy na iPadzie oraz na przykładach wielu aplikacji pokazaliśmy, w jaki sposób na iPadzie można wykonać to samo, co na „normalnym komputerze”. Często dużo lepiej i znacznie szybciej.

## Dlaczego #iPadOnly? Po co „zmuszać się” do pracy na iPadzie?

Wiele osób kwestionowało moją decyzję o rozpoczęciu pracy niemal wyłącznie na iPadzie. Po co? Dlaczego sobie utrudniać życie i używać tego „gorszego”, jeśli posiada się „normalny” komputer?

Wówczas chodziło mi przede wszystkim o to, że iPad był bardziej mobilny, ważył pół kilograma, mieścił się do każdej podręcznej torby, był ciągle podłączony do Internetu (wersja 3G)i po prostu fajnie się na nim działało. Ekran dotykowy sprawiał, że praca nie wydawała się taka żmudna... Pomimo upływu czasu uważam, że większość z tych zalet ciągle jest aktualna!

## Czasy się zmieniły - co teraz z #iPadOnly?

Minęło sześć lat, w międzyczasie zdążyłem przetestować w pracy sześć różnych iPadów, od Airów po Pro... Te słowa piszę w aplikacji Ulysses na iPadzie Pro 10,5” przy pomocy klawiatury Smart Keyboard. Czy nie nadszedł czas na aktualizację książki „#iPadOnly”? Jak taki podręcznik do pracy na iPadzie w 2018 r. miałby wyglądać? Postaram się odpowiedzieć na te pytania poniżej.

![{{ page.title }} 2](/img/ipadonly2.jpg)

## Wszystko zaczęło się od przejścia do „chmury”

To był dla mnie pierwszy milowy krok. Choć w 2012 r. iCloud jeszcze raczkował, wiele serwisów chmurowych działało już całkiem sprawnie. Aby mieć dostęp do wszystkich zasobów nie tylko na Maku, ale także na iPadzie, zdecydowałem się wtedy oprzeć swoją pracę na trzech „chmurach”:

### Chmura 1: Dropbox na pliki

Dropbox działał już prężnie, więc przestałem „dziadować” i wykupiłem abonament Dropbox Pro, aby móc przechowywać na Dropboksie wszystkie pliki. Dzięki temu ruchowi zyskałem nagle dostęp z poziomu iPada do wszystkiego, co było na moim komputerze.

Pamiętam, że planowałem taką migrację już od kilku lat, ale nie mogłem się zdecydować. Postanowienie o pracy głównie na iPadzie zmusiło mnie do tego ostatecznie. To była świetna decyzja, a dostęp do wszystkiego nad czym aktualnie pracuję prosto z iPada dał mi poczucie spokoju i kontroli.

### Chmura 2: Evernote na notatki

Używałem Evernote od czasu powstania tego narzędzia, więc zainstalowanie aplikacji na iPadzie było dla mnie „oczywistą oczywistością”. Fakt, że od zawsze wrzucałem do niej wszystkie notatki, zdjęcia i skany zaprocentował. Zyskałem dostęp do zapisanych w Evernote dokumentów zarówno z poziomu iPada jak i Maka. Już wtedy można było zaznaczać, aby niektóre notatniki w Evernote były dostępne także „offline”, więc była okazja, by wykorzystać w końcu te 64GB przestrzeni na iPadzie. Dzięki aplikacji Evernote na iPada, zacząłem jeszcze aktywniej korzystać z tego serwisu i tworzyć więcej notatek właśnie na tym urządzeniu, a nie na „normalnym” komputerze.

### Chmura 3: Nozbe na zadania

Tego nie trzeba tłumaczyć - jako założyciel Nozbe chciałem używać swojej aplikacji na iPadzie. Niestety w owym czasie nasza appka na tę platformę nie była na najwyższym poziomie. Zależało mi, aby to zmienić. Korzystając z niej niemal non-stop, zostałem więc naczelnym betatesterem i już po kilku miesiącach Nozbe na iPadzie działało znacznie sprawniej. Warto było się trochę „pomęczyć”, by wkrótce móc się pochwalić lepszym produktem, który z czystym sumieniem mogłem polecać innym użytkownikom iPadów.

### Inne chmurki

Jak wspomniałem, w latach 2012-13 iCloud dopiero raczkował. Niewiele można było na nim zapisać. Google nie miał dedykowanych aplikacji na iPada... i chociaż z czasem powstały, do tej pory są po prostu żałosne. Google Drive, Docs i Sheets to osobne aplikacje, które działają wolno i słabo ze sobą współgrają... GMail do dziś nie wspiera „split view” na iPadzie Pro... Do tworzenia tekstowych notatek używałem wówczas narzędzia Simplenote. Teraz zastąpił go Ulysses i synchronizacja przez iCloud. Wtedy (co, przyznaję, było nieco dziwne) PDFy trzymałem głównie w iBooks. Obecnie przechowuję je na iCloud Drive i działa to świetnie. Słowem, dużo się zmieniło od czasów iOS 6.

## Zmiana paradygmatów - dlaczego praca na iPadzie jest inna?

Uznanie iPada za mój główny komputer wiele zmieniło w moim życiu. Uświadomiło mi także, że „praca na komputerze” może wyglądać zupełnie inaczej niż dotychczas oraz wskazało kierunek rozwoju branży komputerowej. Zmiana ta pozwoliła mi również zrewidować pewne, niegdyś  oczywiste, „prawdy”. W ich miejsce pojawiły się nowe, dużo ciekawsze:

## Nowa prawda 1. - klawiatura jest opcjonalna

No właśnie. Przecież każdy komputer musi mieć klawiaturę, prawda? Nie do końca. Okazuje się, że jeśli korzystamy z aplikacji zoptymalizowanych pod dotyk, lub jeśli przeglądamy tylko treści, czytamy książki lub analizujemy jakieś dokumenty, z klawiatury prawie wcale nie korzystamy. Czasami ona po prostu przeszkadza! Ponadto, można nauczyć się szybko pisać na ekranie iPada, trzeba tylko trochę poćwiczyć.

Bardzo lubię klawiaturę „Smart Cover” w iPadzie Pro - kiedy jej nie potrzebuję, „chowa się” w opakowaniu do iPada i mogę go spokojnie używać bez niej... Gdy zabieram się za pisanie dłuższego tekstu jak ten, który właśnie czytasz, jest dostępna i działa od razu.

## Nowa prawda 2. - ekran komputera jest pionowy

Podczas gdy laptopy miały coraz bardziej „kinowe” ekrany, iPad zachował proporcje 4:3. Dodatkowo, jego ekran działa zarówno w poziomie jak i w pionie. Dużo łatwiej jest czytać dłuższe artykuły, przeglądać strony internetowe i pracować na dokumentach w ustawieniu pionowym. W zależności od bieżącej czynności można zawsze obrócić ekran do optymalnej pozycji (co jest praktycznie niemożliwe w przypadku „normalnych” komputerów). Interakcja z treścią na ekranie staje się przez to znacznie bardziej naturalna.

## Nowa prawda 3. - jedna aplikacja naraz zapewnia lepszą koncentrację

Ciągle nie mamy „okien” na iPadzie. I choć w iOS11 można otworzyć dwie aplikacje obok siebie, a trzecią wysunąć z boku, te usprawnienia nie wpływają negatywnie (sic!) na produktywność. Kiedy zaczynałem pracę na iPadzie, iOS 6 pozwalał używać tylko jednej aplikacji w danym momencie. To powodowało, że łatwiej było mi się skupić na czytaniu, pisaniu tekstów, analizie dokumentów czy przeglądaniu listy zadań.

Takie ograniczenie wprowadzało naturalny porządek, czystość i minimalizm do mojej pracy... i ułatwiało koncentrację. Nadal tak jest. Obecnie otwarty mam tylko edytor tekstu i skupiam się wyłącznie na pisaniu słów, które właśnie czytasz. Nic mnie nie rozprasza. Tylko ja, klawiatura i ekran iPada. Zen.

## Nowa prawda 4. - strony internetowe to... aplikacje?

Wraz z powstaniem ekosystemu iOS narodził się fenomen, który nazywam „Appifikacją stron internetowych”. Wiele serwisów opublikowało swoje aplikacje na iOS - szczególnie na iPada. Choć niektóre z nich były bardzo słabe, inne znacznie przewyższyły swoje odpowiedniki WWW. Moim ulubionym przykładem była już wtedy aplikacja IMDB do przeglądania informacji o filmach.

Tak samo było z serwisami do planowania podróży. Okazało się, że Airbnb, Booking.com, Tripit czy Expedia dużo fajniej działają na iPadzie niż w przeglądarce. Od początku mogły korzystać z sygnału GPS, aby pomóc znaleźć coś w okolicy.

## Nowa prawda 5. - komputer, który działa 10 godzin na baterii, mieści się w małej torbie i działa „od razu”

Laptopy to komputery przenośne, ale iPad to inna liga. Już w 2012 r. iPad był o połowę mniejszy i lżejszy od MacBooka Air, a do tego działał ponad 10 godzin na baterii. To dopiero jest nowa definicja mobilności!

Co więcej, tablet działa „od razu” - nie trzeba go wybudzać. Otwieramy etui i sprzęt jest gotowy do pracy. Do tego mogę trzymać go w jednej ręce, a obsługiwać palcami drugiej. Spróbuj tak pracować z laptopem... Niesamowity skok jakościowy.

## Nowa prawda 6. - komputer, który jest zawsze podłączony do Internetu

Standardowo iPad łączy się z siecią za pomocą wifi, ale ja zawsze polecam zakup trochę droższej wersji z łączem komórkowym. To jest po prostu magia! Twój komputer zawsze jest „online”. Nie trzeba wpisywać haseł wifi, szukać hot-spotów... po prostu zawsze masz dostęp do Internetu. Obniża to barierę wejścia do sieci i dostępu do zasobów, zwiększając tym samym produktywność. Siadam w dowolnej kafejce, nie pytam nawet, czy mają wifi. Po prostu zaczynam pracować, popijając kawkę... A skoro mamy teraz darmowy roaming w Unii Europejskiej, podróżowanie z iPadem ze stałym dostępem do Internetu ma dodatkowe atuty.

## Nowa prawda 7. - komputer, zmienia telefon... w drugi komputer!

Tak właśnie jest. Zarówno iPad jak i iPhone mają ten sam system operacyjny iOS... i praktycznie te same aplikacje. Dzięki temu, to co skonfiguruję na iPadzie... działa podobnie na iPhonie... a dane tak samo się synchronizują.

W związku z tym gdziekolwiek jestem, mam do dyspozycji dwa komputery z różnymi ekranami: iPad z ekranem 10,5” oraz iPhone z ekranem 5,8”. A w gruncie rzeczy to dwa komputery z tymi samymi danymi i aplikacjami.

Często zdarza mi się wyjść z domu bez iPada i musieć dokończyć coś lub poprawić w drodze. iPhone świetnie sprawdza się w takich sytuacjach.

## W 2018 r. #iPadOnly to światowy trend

Podczas gdy w 2012 r. byłem jednym z odmieńców, którzy uparli się, by wykorzystywać iPad do pracy, w 2018 r. nikogo to już nie dziwi.

Firma Apple, wprowadzając na rynek serię iPadów Pro, przyczyniła się do promocji tego trendu. Dzięki akcesoriom takim jak Smart Keyboard lub Apple Pencil pokazuje, że to już jest poważna maszyna do pracy i nie ma się czego wstydzić. Dziś iPad już nie jest „gorszym komputerem”.

Automatyzacja na iPadzie także jest obecnie dużo prostsza. Gdy zaczynałem, nie było takich praktycznych aplikacji jak Workflow, a IFTTT stawiała dopiero pierwsze kroki. Obecnie na iPadzie można zautomatyzować wiele procesów i dzięki temu staje się on wygodniejszym narzędziem do pracy niż Mac!

iCloud wreszcie dojrzał i można na nim polegać. W wielu przypadkach synchronizuje dane lepiej i wygodniej niż Dropbox... i po prostu działa (TM). Piszę ten tekst w aplikacji Ulysses, w której głównym kanałem synchronizacji jest iCloud. Również iCloud Drive działa świetnie i zastępuje mi wiele aplikacji, których do tej pory używałem, aby synchronizować pliki czy dokumenty.

#iPadOnly to coraz popularniejsza forma działania. Naturalna dla dzieci i starszych osób... i coraz bardziej atrakcyjna dla "tych pomiędzy". Coraz lepsze aplikacje na iPada tylko nakręcają tempo jej popularyzacji.

![{{ page.title }} 3](/img/ipadonly3.jpg)

## Kiedy aktualizacja książki „#iPadOnly”?

To jest pytanie, które często otrzymuję. W końcu od jej wydania minęło prawie pięć lat!? Krótka odpowiedź: „raczej nigdy”. Oto dlaczego:

### Federico Vittici robi to lepiej...

Kiedy zaczynałem pisać na ten temat, byłem prawie sam... Dziś jest mnóstwo osób, które na iPadzie wykonują bardziej zaawansowane prace niż ja. Federico Vittici, twórca MacStories, robi niestworzone rzeczy i ma Workflows prawie na wszystko! Poza tym, pisanie o tym to jego praca.

### Aplikacji jest tyle, że nie sposób tego ogarnąć w jednej książce

W 2013 r. istniało sporo aplikacji na iOS... Dziś - to studnia bez dna. Samych edytorów tekstu jest tyle, że trudno ocenić obiektywnie, który jest najlepszy. Dlatego nie jestem pewien, czy seria rozdziałów o aplikacjach, jaka pojawiła się w oryginalnej wersji naszej publikacji, miałaby dziś sens. Z tego samego powodu ciężko byłoby zachować obiektywizm w ocenie aplikacji. Książka #iPadOnly z 2018 r. byłaby zbyt subiektywna.

### iPady już nie są wyśmiewane jako te „gorsze komputery”

Mam wrażenie, że dzięki promocji Apple i popularności iPadów, nikt już nie uważa ich za „gorsze komputery”. Ciągle jest sporo sceptyków, ale coraz więcej profesjonalistów wykorzystuje iPady w wielu branżach. To już nie jest tylko gromadka zapaleńców. Myślę, że iPad powoli wchodzi w mainstream.

### Dla niektórych iPady to pierwsze komputery. Dla wielu dzieci na pewno.

Moja starsza córka robi niesamowite rzeczy na swoim iPadzie Air 2, a moja młodsza szaleje na iPadzie Mini 2. Tylko taki interfejs dotykowy rozumieją... i umieją gą lepiej wykorzystać niż większość dorosłych!

## Może #iPadOnly jest mainstream, ale #NoOffice ciągle nie

Dlatego jeśli mam napisać książkę, to na pewno nie o pracy na iPadzie... Skupiłbym się raczej na kwestii pracy na odległość, ponieważ wiem, że w ten sposób faktycznie mogę komuś pomóc ulepszyć życie. Chociaż jestem pasjonatem iPadów, to ich wykorzystanie jest tylko częścią większej układanki, jaką jest praca zdalna: z każdego miejsca na ziemi, za pomocą każdego typu komputera.

Dowodem na to są ludzie w mojej firmie i nie tylko. Podczas gdy przedsiębiorcy i managerowie stopniowo przekonują się do tabletów, nie mogą sobie jeszcze wyobrazić zezwolenia swoim pracownikom na pracę z domu. Ciągle jest tak, że jeśli zakładasz firmę, w pierwszej kolejności wynajmujesz biuro... a dopiero potem zatrudniasz pracowników z okolicy... zamiast szukać najlepszych ludzi z całego świata... albo przynajmniej z Polski.

## Praca zdalna w modelu #NoOffice nie jest łatwa... ale jest świetna!

Niestety, aby efektywnie pracować na odległość, trzeba wziąć pod uwagę sporo niuansów. W Nozbe działamy w tym modelu od zawsze, więc wiele aspektów udało się nam już (albo prawie już) wypracować. Ciągle się jednak rozwijamy i ulepszamy nasze metody pracy.

Czuję, że teraz jest najlepszy czas, aby podzielić się ze światem moimi doświadczeniami... a jako że doba ma tylko 24 godziny, to oprócz prowadzenia firmy Nozbe i rozwijania naszej aplikacji, mam czas na napisanie tylko jednej książki... i niestety nie będzie to #iPadOnly 2, ale #NoOffice.

Głęboko wierzę, że dzięki tej książce będę mógł rozpocząć poważną dyskusję na temat pracy zdalnej, a jeśli więcej firm zacznie przechodzić na ten tryb, zyskają na tym tysiące ludzi. Sądzę, że należy popularyzować ten model działania, między innymi... pracując na iPadzie.

![{{ page.title }}](/img/{{ page.cover }})

[n]: https://nozbe.com/
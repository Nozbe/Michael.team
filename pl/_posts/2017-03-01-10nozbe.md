---
tags: [imagazine]
cover: "10nozbe.jpg"
---

# 10 lat Nozbe minęło jak jeden dzień...

Cieszę się, że w tym roku znowu, już po raz drugi, udało nam się wygrać okładkę iMagazine. Bardzo mi na tym zależało, ponieważ w tym miesiącu obchodzimy 10. urodziny Nozbe! Chciałem świętować je właśnie z Tobą, czytelniku iMagazine, oraz zespołem wydawniczym, z którym związany jestem od początku istnienia magazynu - moje felietony o produktywności pojawiają się w nim od pierwszych numerów.

<!--More-->

{% include lang.date.html date="2017-02-01" month=true %}

> Ten felieton jest z wydania z {{ langdate }} [iMagazine](https://imagazine.pl){:target='_blank'}

* TOC
{:toc}

## Nie przesadziliście z ceną za okładkę?

Zacznę od pytania, które zadaje mi każdy, kto zobaczy cenę, jaką na aukcji osiągnęła w tym roku okładka: 22 400 zł: "Oszaleliście?" Nie! Już tłumaczę, dlaczego:

1) Te pieniądze idą na WOŚP - na pomoc dzieciakom. Więc nie ma tematu. Tę wspaniałą akcję warto wspomóc na tyle, na ile się tylko da. Uważam, że Dominik wraz z redakcją iMagazine mieli super pomysł z licytacją okładki, toteż chętnie wsparłem ten pomysł. I tak chciałem wpłacić pieniądze na Orkiestrę.

2) Skąd mamy tyle pieniędzy na tę inicjatywę? Efekt oszczędzania. Od 10 lat prowadzenia Nozbe, co miesiąc odnotowywaliśmy zysk. Mniejszy lub większy, ale każdy miesiąc był na plusie. Dlatego podjąłem decyzję, aby każdego miesiąca nie tylko płacić 19% podatku liniowego, ale także odkładać część pieniędzy na inne sprawy, m.in. 3% na cele charytatywne. Mam prosty arkusz Numbers, który wszystko za mnie wylicza i tak, od 10 lat odkładam 3% miesiąc w miesiąc i przelewam je na osobne konto w mBanku. Kiedy odbywają się takie akcje, jak licytacja okładki, mogę być naprawdę hojny, bo wiem, że mam pieniądze przeznaczone specjalnie na ten cel.

3) Lubimy pomagać. Pomoc jest naszą misją, bo jako Nozbe wspieramy zapracowane i zestresowane osoby oraz ich zespoły lepiej się zorganizować. Poza tym właśnie dzięki regularnemu oszczędzaniu na cele charytatywne pomagamy innym finansowo. Oba te typy pomocy sprawiają nam niesamowitą frajdę!

Gdy wyjaśnienia mamy już za sobą, czas na krótkie podsumowanie 10 lat Nozbe - w kontekście biznesu i aplikacji, ale także rozwoju ekosystemu Apple w ciągu tej dekady, czyli to, co Ciebie, czytelniku iMagazie, szczególnie zainteresuje.

## 2005 r. - jak powstała aplikacja Nozbe i dlaczego była tylko webowa?

Początki są trudne... Ee, w moim przypadku wcale nie były. Po prostu przeczytałem książkę Davida Allena pt.: "Getting Things Done" i stwierdziłem, że muszę się zorganizować. Jako freelancer zajmujący się marketingiem internetowym miałem coraz więcej klientów i nie potrafiłem ogarnąć wszystkich zobowiązań. Szukałem różnych narzędzi do wdrożenia metodologii GTD w życie i nie mogłem znaleźć nic odpowiedniego. Dięki magii PHP i MySQL napisałem więc w jeden weekend prototyp Nozbe. Wybrałem technologie webowe, bo chciałem w przyszłości mieć dostęp do aplikacji z każdego miejsca na ziemi. Potem przez kolejne miesiące usprawniałem projekt, ze dwa razy przepisałem go, aby w 2006 roku podjąć w końcu decyzję, że zaprezentuję go światu. Skoro mi fajnie się z nim pracuje, to może innym też się spodoba.

## 2007 r. - pierwsze 3 miesiące Nozbe - czyli jak udało się przekonać pierwszych 100 klientów

1 lutego 2007 r. miała miejsce premiera Nozbe. Tylko w jęz. angielskim, bo w Polsce prawie nikt wtedy o GTD nie słyszał. W ciągu pierwszego tygodnia pojawiło się 10 użytkowników. Potem moja aktywność na blogach i forach o GTD zaczęła procentować i pojawiły się pierwsze artykuły o Nozbe. I nagle: lawina użytkowników. Do maja Nozbe miało ich już 5000! Wtedy wprowadziłem konta płatne, aby sprawdzić, czy ktoś faktycznie będzie chciał zapłacić za korzystanie z narzędzia. Tak oto pozyskałem 100 pierwszych płacących klientów. Z jednej strony kupiło tylko 2% osób, z drugiej jednak miałem już aż 100 osób płacących za mój programik rozwijany "po godzinach".

## 2007 r. - iNozbe - pisanie Nozbe na iPhone'a po omacku

W 2007 r. miał też premierę inny produkt - iPhone. W sprzedaży pojawił się w czerwcu, ale tylko w Stanach Zjednoczonych. Moi klienci zaczęli pytać o Nozbe na iPhone'a. Wtedy można było robić na niego tylko aplikacje webowe. Używając więc Safari na moim Thinkpadzie, różnych innych symulatorów oraz testując z pomocą użytkowników, po tygodniu kodowania stworzyłem iNozbe.com - pierwszą aplikację do GTD na iPhone'a na świecie. I najlepsze było to, że tę aplikację w akcji na rzeczywistym iPhonie zobaczyłem dopiero we wrześniu (po 3 miesiącach!), kiedy poleciałem do San Francisco na konferencję i dostałem swego pierwszego iPhone'a.

## 2008 r. - Nozbe full time, czyli najważniejsza decyzja w moim życiu

Do tej pory pracowałem na dwa etaty. Do godziny 16. obsługiwałem moich klientów jako "internet marketer", a popołudniami pracowałem nad Nozbe. W 2008 r. przychód z Nozbe był już na tyle stabilny, że zacząłem stopniowo "zwalniać" moich klientów i skupiać się tylko na Nozbe. Wtedy też zatrudniłem pierwszego pracownika - młodego, bardzo zdolnego programistę Tomka. Na początku na pół etatu. Tomek jest z nami do dziś i jest CTO Nozbe.

## 2008 r. - spotkanie z guru - Davidem Allenem

Także w tym roku sam David Allen, autor książki o GTD, miał swoje pierwsze szkolenie w Warszawie. Zapisałem się na nie rzecz jasna! A dzięki swym kontaktom udało mi się po szkoleniu zaprosić go na kolację - wspólnie z naszymi żonami. Wow! Zaledwie po roku prowadzenia Nozbe osobiście poznałem swojego guru. Jeśli ja, nieznany nikomu gość z Polski, może jeść kolację z autorem bestsellerowej książki i guru zarządzania czasem, to wszystko jest możliwe!

## 2009 r. - Nozbe w App Store

Pomimo wczesnego sukcesu z iNozbe, niestety przespałem App Store w 2008 r. i potem pośpiesznie szukałem rozwiązania na napisanie natywnej aplikacji na iPhone'a. Nie znałem Objective-C, więc zatrudniłem wietnamskich programistów, aby napisali mi prostą aplikację na iPhone'a. Udało się ją wypuścić do App Store'a i to był sukces, ale niestety aplikacja  nie była najlepsza i wymagała wielu poprawek. Musiałem coś z tym zrobić, bo iPhone zyskiwał na popularności i był już sprzedawany prawie na całym świecie.

## 2010 r. - Nozbe na iPada i iPhone'a

Poznałem chłopaków z firmy Macoscope i rozpoczęliśmy współpracę. Kontynuowali rozwijanie aplikacji Nozbe na iPhone'a i stworzyli appkę na iPada. Dzięki nim, udało się bardzo szybko zbudować aplikację dużo lepszą od poprzedniej i pojawić się na iPadzie zaledwie 2 miesiące po premierze tego urządzenia! Dzięki temu Nozbe znowu było liderem w dziedzinie produktywności dzięki aplikacjom na oba hity od Apple - zarówno iPhone'a jak i iPada.

## 2010 r. - Nozbe po japońsku

Ciągle usprawniania aplikacja webowa Nozbe oraz dodatkowe appki na iPhone'a i iPada były dostrzegane w wielu krajach, chociaż Nozbe było dostępne tylko po angielsku. Wtedy tez jakiś bloger z Japonii napisał książkę (po japońsku) o kreatywnej pracy na urządzeniach Apple... i pierwszy rozdział poświęcił w całości Nozbe. Pamiętam to jak dziś - sprawdzam zamówienia Nozbe i widzę mnóstwo nowych klientów z Japonii. Wchodzę na Twittera i, gdy wyszukuję wzmianki o "nozbe", co 20 wzmianka NIE jest po japońsku. Wow! Musiałem szybko znaleźć w Polsce osobę znającą japoński, aby móc odpowiadać na maile od nowych klientów i stworzyć japońską wersję strony. Nie mogłem wówczas w to uwierzyć! Co miesiąc zapisywało się do Nozbe więcej Japończyków niż Amerykanów!

## 2010 r. - Nozbe po polsku - dopiero teraz!

Dopiero po 3 latach pracy nad Nozbe zabraliśmy się za tłumaczenia strony na dodatkowe języki, przede wszystkim na polski i wspomniany japoński. Dla mnie zawsze większe znaczenie miało to, w jakim języku mówią moi klienci, a nie z jakiego kraju sam pochodzę. W 2010 r. zauważyłem jednak, że tematyka organizacji czasu i produktywności zaczyna zyskiwać popularność w Polsce i zainteresowanie Nozbe wzrasta, więc czas było działać.

## 2011 r. - Nozbe trzęsie Japonią

Kontakt z blogerem z Japonii - panem Zono-san - zaowocował popularyzacją Nozbe w Japonii, pierwszą książką o Nozbe i moją pierwszą podróżą do Kraju Kwitnącej Wiśni. Wyjazd był świetnie zaplanowany i połączony z pierwszą konferencją prasową. Został jednak przerwany za względu na silne trzęsienie ziemi. Musieliśmy przerwać promocję a ja postanowiłem wrócić wcześniej do domu. Zanim wróciłem, wraz z Japończykami, postanowiliśmy użyć Nozbe do pomocy poszkodowanym i stworzyliśmy projekt PublicNozbe.com - udało się wówczas wesprzeć wiele osób szukających informacji i porad w tych tragicznych okolicznościach!

## 2012 r. - Nozbe na desktop, jest już w Mac App Store

Po aplikacjach na iOS i fali "Web 2.0" rynek skłaniał się ku aplikacjom natywnym, więc postanowiliśmy stworzyć aplikacje Nozbe na Maca i komputery z systemem Windows. Mieliśmy dużo problemów, ale w końcu udało się pożenić technologie webowe i natywne, i z sukcesem wrzucić aplikację Nozbe do Mac App Store.

## 2013 r. - kurs "10 kroków do maksymalnej produktywności"

Zauważyłem, że mój biznes trapi problem jajka i kury: wiele osób nie korzysta z Nozbe lub nie umie z niego dobrze skorzystać, bo nie zna podstawowych technik organizacji czasu. Dlatego postanowiłem nagrać kurs "10 Kroków do Maksymalnej Produktywności". Wybrałem formę video i nagrałem go we wszystkich językach, jakie znam, czyli po polsku, angielsku, hiszpańsku i niemiecku. W 2017 r. wydamy ten kurs w wersji rozszerzonej i zaktualizowanej jako książkę (zapisy pod adresem: kursproduktywnosci.pl).

## 2013 r. - Nozbe 1.5 - na wszystkie platformy

W tym roku zrozumieliśmy, że "wersja mobilna" nie jest dodatkiem do Nozbe, ale często bywa głównym kanałem, jakim ludzie korzystają z aplikacji. Powstał trend "mobile first" i czas było przejąć kontrolę nad całym naszym ekosystemem. Postanowiliśmy, że czas wprowadzić wspólne wersjonowanie aplikacji Nozbe i wydać nasze własne appki zbudowane przez nasz zespół. Podziękowaliśmy teamowi z Macoscope za współpracę, bo wspólnie zrobiliśmy coś ważnego. Nadszedł jednak czas na stworzenie własnego ekosystemu. Tak powstało Nozbe 1.5 na wszystkie platformy: Web, Mac, Windows, iPhone, iPad i Android.

## 2014 r. - Nozbe 2.0 i podwojenie zespołu

Rynek zmieniał się jeszcze dynamiczniej niż w poprzednich latach i zrozumieliśmy kolejną rzecz: aplikacja na iPhone'a nie może być tylko "mobilną", uboższą wersją naszej głównej aplikacji. Musi mieć prawie tyle samo funkcji, bo użytkownicy często tylko z takiej wersji Nozbe korzystają. Tak powstał projekt Nozbe 2.0, który tworzyliśmy pod hasłem "mobile first", czyli zaczynając od projektowania na ekrany mobilne a potem dopiero skalując efekty pracy na ekrany komputera. W międzyczasie także podwoił nam się zespół. Do 2013 r. liczył 12 osób, a do końca 2014 - liczba pracowników wzrosła do 24.

## 2015 r. - Nozbe na zegarek Apple Watch

Jak już opisywałem na łamach iMagazine, praca w Nozbe to też świetna wymówka, aby co roku zmieniać iPhone'a na najnowszy model oraz kupować nowe gadżety. Wszystko po to, aby zawsze być ze wszystkim na bieżąco. Nie inaczej było z Apple Watchem. Kupiliśmy na początku 2 zegarki: jeden dla mnie, a drugi dla naszego dewelopera iOS... I wkrótce po premierze zegarka mieliśmy aplikację Nozbe na nadgarstku. Codziennie jej używam i, wbrew pozorom, przeglądanie nowych zadań na zegarku jest całkiem wygodne :-)

## 2015 r. - szablony projektów Nozbe.how - czyli uczymy się razem!

Nasze doświadczenia z kursem "10 kroków" i przygodą w Japonii z "PublicNozbe" zaowocowały nowym projektem - Nozbe.how. Dzięki niemu użytkownicy mogą publikować szablony swoich projektów Nozbe i dzielić się w ten sposób wiedzą i doświadczeniem. Jak wykonać przegląd tygodnia? Co spakować na zawody triatlonowe? Jak upiec ciasto? Jak przebiec 10 km poniżej 50 minut? Jest tam wszystko! A baza wiedzy rośnie każdego dnia. W 2017 r. uruchomimy wersję 2.0 tego dodatku do Nozbe i mamy nadzieję na jeszcze więcej "gotowców" stworzonych przez użytkowników.

## 2016 r. - Nozbe 3.0 i zwrot w kierunku klientów biznesowych

Nozbe od początku było narzędziem wspomagającym organizację spraw. Z czasem zauważyliśmy, że wiele projektów realizujemy przecież z pomocą innych ludzi, więc wprowadziliśmy współdzielenie projektów i z czasem - tworzenie zespołów w Nozbe. Jednak dopiero w wersji 3.0 podeszliśmy do sprawy na poważnie i oprócz redesignu, nowego logo i innych udogodnień wprowadziliśmy konta dla biznesu. Celem było to, aby firmy i zespoły faktycznie mogły komunikować się skutecznie poprzez zadania, tak jak robimy to my, używając Nozbe do tworzenia Nozbe. Naszym głównym konkurentem staje się email, który ciągle w wielu firmach używany jest do zarządzania projektami.

## 2017 r. - 10 lat Nozbe, a my dopiero zaczynamy!

10 lat minęło jak jeden dzień. Choć wiele osób pyta mnie, czy się jeszcze tym nie znudziłem, ja nadal jestem zmotywowany do dalszej pracy nad Nozbe. Właściwie, to jestem super-podekscytowany, bo widzę, ile jest jeszcze do zrobienia. Na ten rok i na kolejną dekadę mamy wiele ambitnych planów. Nie chcemy dominować świata, ale zamierzamy pomóc w organizacji zadań i projektów jak największej ilości osób i ich zespołów. Chcemy, aby osiągali sukcesy dzięki naszej aplikacji.

Przy okazji wspomnę, że właśnie przekroczyliśmy barierę 400,000 kont w Nozbe. Mamy 10 wersji językowych i obsługujemy 6 walut. Najwięcej użytkowników mamy z krajów anglojęzycznych takich jak USA, Kanada, Wielka Brytania i Australia, ale zaraz potem jest Polska i ciągle Japonia. Czyli można powiedzieć, że jesteśmy w pełni globalną firmą. I do tego pracujemy w systemie "NoOffice", czyli bez biura - każdy pracuje z domu.

Jak widać, poznawanie nowych trendów i technologii oraz wykorzystanie ich w rozwoju Nozbe nieustannie sprawia mi niesamowitą frajdę.















![{{ page.title }}](/img/{{ page.cover }})

[n]: https://nozbe.com/